UKUTHATHA isidumbu somyeni wakhe kumfake enkingeni umfelokazi wakwa-K, eMlaza njengoba usudayiswa umuzi asehlale kuwo iminyaka engu-33 nezingane zakhe.UNkk Busisiwe Mkhungo (59) uficwe yiSolezwe ehleli nabazukulu bakhe abane efake inzilo njengoba umyeni wakhe uMnuz Paulos Mkhungo eshone ngoJulayi.Utshele Isolezwe ukuthi cishe sekuphele inyanga kunabantu abahlukahlukene abafika ngezimoto bathi bazobona umuzi kanti uma ephuma eya kubona abafuni ukuxoxisana naye.&#x201C;Ngishadele kwaMkhungo ngo-1983 ngahlala lapha ekhaya. Ayikho enye indawo umyeni wami aseke wasihlalisa kuyo nezingane. Lo muzi ngowabazali bakhe kodwa selokhu sashada sihlala kuwo ngoba odadewabo banemizi yabo njengoba sebagana. Emasontweni adlule kufike abantu bethi bazobona umuzi odayisayo. Uma ngisondela kubona bebevele bahambe kodwa abanye bangitshele ukuthi udayiswa ngudadewabo womyeni wami,&#x201D; kusho uNkk Mkhungo.Uthe usola ukuthi uphucwa umuzi ngoba ngesikhathi kushona umyeni wakhe wahamba wayolanda isidumbu sakhe eMurchison ePort Shepstone ngoba umufi wahamba waya kudadewabo omdala esegula.Uveze ukuthi ngesikhathi umyeni wakhe esaphila akekho obebahlupha ngokudayisa umuzi bebehleli kahle.&#x201C;Angazi ukuthi kungani sebedayisa umuzi ngoba umyeni wami engasekho. Kudala sihleli lapha ngisho izingane zizalelwe lapha. Uma sekuthiwa mangiphume ngizoyaphi ngoba ngimdala, ngingumfelokazi onezingane ezinhlanu nabazukulu abane. Akekho osebenzayo lapha ekhaya siphila ngemali yesibonelelo sezingane,&#x201D; kusho uNkk Mkhungo.Uthe uskwiza odayisa umuzi naye uhlala khona kwa-K kuleli lokishi futhi usola ukuthi bamkhipha kulo muzi ngoba walanda isidumbu somyeni wakhe ePort Shepstone.&#x201C;Umyeni wami bekufanele ngimlande ePort Shepstone ngoba besisashadile naye. Asikaze sihlukanise, ngisho incwadi yomshado ikhona lapha. Ngiyacela noma ngubani ongaba nosizo angilekelele ngoba uskwiza unommeli mina anginayo ngisho imali yokuqasha ozongimela. Ngabe ngibuyela ekhaya kodwa inkinga wukuthi umyeni wami wabambisa ngomuzi engangiwushiyelwe ngabazali bami ngo-1980 ngesikhathi eboleka imali kwaKFC (isikhungo esasibolekisa ngemali kuhulumeni waKwaZulu), waboshwa umuzi wami wadliwa. Manje angazi ngizoshonaphi,&#x201D; kusho uNkk Mkhungo.Ngesikhathi elandisa ngodaba lwakhe ubeze ahlengezele izinyembezi.Uskwiza kaNkk Mkhungo, uNkk Shayiwe Khwela, uthe umuzi awudayisayo ngowakubo futhi akekho ongazi ukuthi uyawudayisa.&#x201C;Ngiyabonga ngane yami ukuthi ungithinte ngoba leliya khaya ngelikamama nobaba akusiwona umuzi kaBusi (Nkk Mkhungo). Angithandi ukuveza amahlazo mina ngoba umfowethu ushone engasazwani noBusi. Ubengasahlali ngisho eMlaza. Akusilo iqiniso ukuthi bebehlala ekhaya nomfowethu kusukela bashada, uyaphosisa ngoba babehlala kubo kwa-H babuya impilo isibashayile umama wabavumela ukuthi bakhe umjondolo egcekeni. Ngisho ubhuti eseshonile bebeyimpi ngabatshela ukuthi bazongidinga ngoba ngazi ukuthi ngizolusukumela udaba lomuzi wasekhaya,&#x201D; kusho uNkk Khwela.Uthe akaliboni iphutha lokudayisa umuzi wakubo ngoba uNkk Mkhungo angahamba ayohlala nabafowabo.UMnuz Zwelakhe Mkhungo ongumfowabo kamufi naye uthe ikhaya ngelabo akusilona elikaNkk Mkhungo futhi akabaphathanga kahle ngesikhathi elanda isidumbu somyeni wakhe.Amazwi akhe ananelwe nguNksz Lie Mkhungo othe inkinga iqale ngesikhathi uNkk Mkhungo ezolanda isidumbu somyeni wakhe ngendluzula.&#x201C;Isenzo sakhe sibonise abadala ukuthi akanandaba nomndeni wakwaMkhungo ngoba amakhandlela wawashiya wodwa. Yena wavele wabanga isidumbu wathatha nezimpahla zikababa omncane. Akukho esingakusho ngokudayiswa komuzi ngoba yisinqumo sabadala,&#x201D; kusho uNksz Mkhungo.Abameli bamahhala bathe bazobheka ukuthi bangamlekelela kanjani uNkk Mkhungo.