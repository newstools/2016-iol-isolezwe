UMSAKAZO womphakathi waseThekwini ubuyise ingoma kaMbongeni Ngema (osesithombeni) eyavalwa ngoba kukhalwa ngokuthi igqugquzela ukungezwani phakathi kwabantu abamnyama nabomdabu baseNdiya.Le ngoma idlalwe ngeledlule esiteshini Izwi LoMzansi ngesikhathi kungena uSifiso Sibisi nohlelo lwakhe iSifiso Talk.Ngesikhathi iqeda ukudlalwa, uSibisi ube esebingelela wadalula ukuthi uhlelo lwakhe luzobe luvuleleke kubona bonke abantu abafisa ukushaya izingcingo baphawule ngezindaba ezehlukene.Le ngoma inezinhlamvu ezithi Sihlupheka nje eThekwini yingoba zonke izinto zathathwa amaNdiya. Kodwa sicindezelwa ezweni lethu yiwo amaNdiya. uMkhize uyakhala ufuna naye ukuba nebhizinisi kuWest Street kodwa amaNdiya avimbe nayo athi ayikho. Kodwa nani Mbeki nithule nithina sidlala amaNdiya ezweni lethu. USibisi unele waqeda ukuyidlala ingoma waveza indaba yokuthi kunabantu bakwaBester abamnyama abahlukunyezwa ngabomdabu baseNdiya kangangokuthi uma amacala bewavula ayanyamalala. Siyazi ukuthi laphaya kwaBester bekuhlelwa indaba yokuthi kube nemashi enkulu yokuyokhononda ngamaNdiya axhaphaza abantu bakithi abamnyama. Nokho okubuhlungu wukuthi sekunabaholi be-ANC abasabisa abahleli bemashi ukuze ingaqhubeki, kusho uSibisi ohlelweni lwakhe.UMnuz Phaseka Maleka we-Icasa uthe akukho abangakusho okwamanje ngoba asikho isikhalo abasitholile. Ngokokwazi kwethu ingoma yavalwa yiziteshi ze-SABC kuphela. Nokho uma kukhona abanezikhalo sizokwenza uphenyo kodwa okwamanje azikho izikhalo esisazitholile ngokudlalwa kwale ngoma yiZwi loMzansi, kusho uMaleka.Umphathi weZwi loMzansi, uMnuz Vela Xulu, uthe ingoma bayidlala njengezinye esiteshini sabo ngoba abakaze bathole isinqumo senkantolo esithi abayivale. Siyocela ukwalulekwa uma le ngoma yavalwa kuyona yonke imisakazo kodwa esikwaziyo wukuthi yavalwa yi-SABC kuphela. Ngakho thina asinankinga ngayo ngoba siyidlala njengazo zonke izingoma zabaculi abahlukene, kusho uXulu.Imizamo yokuthola uNgema ayiphumelelanga kwaze kwashaya isikhathi sokushicilela ucingo engaluphenduli.