BAJABULE abazali baseKenville ingane yabo izalwe iphila saka yize isibhedlela i-Addington sasithe ishonele esiswini. Unina wengane, uNkk Princess Gumede (35), uthi uvele wakhala ngesikhathi eyibona okokuqala indodana yakhe, uMenzi Mnqobi Gumede. Manje ingane isinesonto nezinsuku ezintathu izelwe esibhedlela i-Addington. Lokhu kungenxa yokuthi uchithe isikhathi eside ezibuza ukuthi ingane yakhe kazi iyophuma injani uma seyizelwe njengoba anikwa amaphilisi okukhipha isisu ngoba kuthiwa ingane yakhe ishonele esiswini. NgoJulayi nonyaka Isolezwe libike ngokudideka kwakhe ngesimo sengane yakhe ngoba isibhedlela i-Addington sasimtshele ukuthi ingane ishonele esiswini ngesikhathi enezinyanga ezinhlanu. Uze wanikwa amaphilisi avame ukusetshenziswa uma kukhishwa isisu ngoba kuthiwa akasale eseyikhipha vele seyishonile. La maphilisi wawaphuza kodwa ingane yangaphuma. Kwaphinde kwavela ukuthi iyaphila ngesikhathi eseya kudokotela ozimele. Yize ayesazi ukuthi iyaphila ubelokhu ekhathazekile ngesimo sayo.UNkk Gumede uthe kube yima eqala ukukhululeka ngesikhathi eyibona ingane yakhe. Yize bengazi ukuthi ingane yami iyaphila bengihlezi ngizibuza ukuthi engabe isesimeni esinjani njengoba nganginikwe amaphilisi okukhipha isisu futhi ngawasebenzisa ngendlela engangiyalelwe ngayo. Ngangizitshela ukuthi mhlawumbe izophuma inenkinga. Kumangele umhlengikazi obengibelethisa engibona ngikhala emuva kokubeletha kanti akazi ukuthi ngikhaliswa wukujabula, kuchaza uNkk Gumede. Emuva kokuthi amaphilisi ayenikwe wona e-Addington engasebenzanga watshelwa ukuthi kuzofanele ahlinzwe ukuze ikhishwe. Watshelwa ukuthi akabuye abuye. Kwasiza lokho ngoba ngesikhathi ngibona engathi kuzothatha isikhathi eside ukuthi bayikhiphe ingane ngavele ngaya kudokotela ozimele ngithi ngifuna azame ukuphinde anginike amaphilisi kodwa wathi uma engihlola wathola ukuthi ingane iyaphila. Nasesibhedlela iKing Dinuzulu Complex bakuqinisekisa ukuthi iyaphila njengoba ize yazalwa iphila nje. Indodana yakhe izalelwe esibhedlela i-Addington emuva kokuthi kuvele ukuthi yisona sibhedlela esinobuchwepheshe obuthe xaxa nobungasiza uma kuba nezinkinga ekubeletheni kwakhe. Uthe kumthathe isikhathi ukuthi avume ukuyobelethela kulesi sibhedlela ngoba esakhathazwa yiphutha esalenza mayelana nesimo sempilo sendodana yakhe.Uyise wengane, uMnuz Mbhekiseni Gumede, uthe bajabule kakhulu ngokuzalwa kwendodana yabo iphila. Uthe omunye umfundisi wayekuphrofethile ukuthi bayoba nengane nomkakhe. Uthe lowo mphrofethi waqhubeka wathi ingane iyaphila yize sebetshelwe yisibhedlela ukuthi ishonile. Ngijabule kakhulu futhi ukuphila kwakhe kugcwalisela amazwi athi okungenzeki kubantu kuyenzeka kuNkulunkulu, kusho uGumede. Kushaye isikhathi sokushicilela uMnyango wezeMpilo ungakaphenduli ngalolu daba.