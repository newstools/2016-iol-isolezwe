IBAMBE ufishi omkhulu inkampani yokuqopha kuleli i-Universal Music njengoba izolo imemezele ukuthi isisayinise uThandiswa Mazwai.UThandiswa, owangena emculweni eyilungu leBongo Maffin, uzokhipha i-albhamu yakhe entsha ekule nkampani.I-albhamu yakhe iBelede okuyigama likanina ongasekho. Izophuma ngoNovemba 25 kanti ku-iTunes abantu bangaqala ukufaka ama-oda kusasa.Umphathi we-Universal Music South Africa and Sub Saharan Africa, uSipho Dlamini, uthe bajabule ngokwamukela lo mculi wodumo lwengoma ethi Zabalaza esitebeleni sabo.&#x201C;Sijabule ngokubamba iqhaza ku-albhamu yakhe iBelede. Besifuna ukuthi asayine ngesikhathi siqeda ukuyizwa.Iwumsebenzi omuhle okhombisa ukuthi uThandiswa ukuphi ngokwempilo nomyalezo afuna ukuwudlulisa kithi,&#x201D; kusho uDlamini.UThandiswa uthe: &#x201C;Ngiyalazi ithimba (le- Universal Music) njengoba sengibe sendimeni yomculi isikhathi eside. Ngilaze ngesikhathi ngiqala neBongo Maffin ngakho ngikhululekile. Ngiyajabula ngokuthi i-Universal Music izokwenza isiqiniseko sokuthi abantu bayawuzwa umculo.&#x201D;IBelede yi-albhamu ye-jazz okungeyesithathu ecula yedwa. Selokhu agcina ukukhipha ngo-2009 ngethi Ibokwe ngaphansi kweGallo Records.Kule albhamu usebenze no-Ayanda Sikade odlala ama-drums, Nduduzo Makhathini kupiyano noHerbie Tsoaeli odlala isigingci sebhesi.Uzoyethula ngokusemthethweni eSoweto Theatre ngoNovemba 24.Imenenja yakhe, uBradley Williams, ithe uzophinde ahambele nezinye izindawo izwe lonke eyethula.NgoMgqibelo uzobe eyingxenye yabazonandisa ku-Essence Festival eMoses Mabhida Stadium lapho ezobe ezoshiyelana khona inkundla noBlack Coffee, Cassper Nyovest nabanye.