IMEYA yaseMsunduzi uMnuz Themba Njilo isiqale umkhankaso wokunxenxa abantu ukuthi bavotele umculi odabuka kule ndawo okwiTop 4 kuma-Idols, uNoma Khumalo.Emasontweni ambalwa edlule uNjilo ubesevele eqalile ukudlulisa umyalezo wokuthi abantu bavotele uNoma njalo uma ethula izinkuluma zakhe esiteshini somphakathi, uMgungundlovu FM.Engxoxweni neSolezwe, iMeya iveze ukuthi bameseka ngokuphelele uNoma njengoba emele indawo yaseMgungundlovu. &#x201C;NjengoMkhandlu waseMsunduzi sithathe isinqumo sokuthi siqale umkhankaso wokugqugquzela umphakathi ukuthi uvotele uNoma Khumalo. Asinakho ukungabaza ukuthi uzowunqoba lo mncintiswano.&#x201D;Uqhube wathi into ebajabulisa kakhulu ukuthi intsha yakule ndawo isibukela kuye lo mculi futhi isinyukelwa ithemba lokuthi nayo ingawafeza amaphupho ayo.Emva kokusinda ezembeni esiqeshini sakamuva lapho kuvaleliswe khona uzakwabo wesifazane, uLucia, uNoma uhlabane ngethuba eliyingqayisivele lokuya eNew York, e-United States. Kuleli dolobha, yena nabanye abakwi Top 4, uThami, Terra Cox noTebogo bathole ukuqeqeshwa abantu abasendimeni yomculo phesheya ukuzilungiselela isiqephu esilandelayo.Kuzokhumbuleka ukuthi ithemba labesifazane selilele kuNoma njengoba sekuphele iminyaka emihlanu kwagcina ukuwina umuntu wesifazane kuma-Idols. Selokhu kwanqoba uSasha Lee Davids ngo-2009, kulokhu kuwine abesilisa kuphela kulo mncintiswano. Efika eNew York uNoma ubhale ekhasini lakhe kuFacebook wathi ubonga kakhulu abantu bakuleli abaqhubekayo nokumeseka. Ukuvotela lomzwilili ungathumela inombolo u-04 ku-374000 noma uvote enkundleni yokuxhumana uWeChat.