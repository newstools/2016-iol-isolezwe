UMLINGISI wakuleli osephenduke inyama kubakhiqizi bemidlalo yethelevishini e-United States, uPearl Thusi, usezwakalise ukudumala ngokunqoba kukaDonald Trump okhethweni lwakamuva lobumengameli.UPearl Thusi uthe uphoxwe kakhulu ngabesifazane ngokunqoba kukaTrump ikakhulukazi ngoba ubebanga nomuntu wesifazane, uHillary Clinton.Ephawula ngalolu daba ku-twitter uPearl uthe kuyaphoxa ukubona iningi laba besifazane bevotela uTrump, ikakhulu njengoba kunezinto eziningi abezenza noma ezisho ezihlambalaza isithunzi somuntu wesifazane.&#x201C;Kusobala ukuthi uTrump uvotelwe ngabesifazane abaningi kwazise kunoma iyiphi indawo kuba ngabesifazane abaningi kunabesilisa.&#x201D;Uqhube wathi akumthusi nokho ukuthi kunembokodo evotele uTrump ngoba yinto yabo ukukhetha ukubuyela kubantu besilisa abangabaphathi kahle.&#x201C;Ngiyakhumbula nami ngithatha izinqumo ezingaphusile ngabantu besilisa. Bekuyinto ebengiyenza ngiphindelela. Abantu besifazane abavotele uTrump benza iphutha elifanayo,&#x201D; kusho uPearl.Lo mlingisi ukhuluma kanjena nje abahlaziyi abaningi ngaphambi kokhetho bebethe amanye amandla kaHillary Clinton alele kakhulu esibalweni sabesifazane eMelika.Le nkolelo iqine kakhulu emva kokuputshuka kwenkulumo kaTrump eqoshiwe ekhuluma budlabha ngabantu besifazane nangokuthi ubathola kalula kanjani.UPearl Thusi ungomunye wosaziwayo bakuleli asebethole ithuba lokuba semidlalweni ekhiqizwa phesheya, njengamanje ulingisa kwiQuantico.