UNGQOKLOZWE ngenhlamvu ebuya enkantolo osolwa ngokubulala uyise womculi wowokholo, owagwaza wabulawa ngeledlule ehostela laseThekwini iDalton.UMnuz Nkosinathi Sikhakhane (30) ubevele enkantolo yeMantshi eThekwini, ngoLwesithathu ngecala abesolwa ngalo lokubulala uMnuz Sipho Nala (51) owagwazwa wabulawa ehostela ngeSonto.USikhakhane ubephuma enkantolo. Kuvele ukuthi abutholakalanga ubufakazi obumhlanganisa nokubulawa kukaNala.Ukubulawa kukaSikhakhane sekulethe itwetwe kumphathi wamahostela eThekwini, osaba ukuthi kungase kuqubuke udlame ngemuva kwalesi sigameko okusolwa kuso ukuziphindiselela.UMnuz Mthembeni Thusi woBunye Bamahostela uthe bakhathazekile ngokubulawa kukaSikhakhane okuthiwa ubedume ngelikaMaColgate, otholakale edutshuliwe ehostela eDalton.USikhakhane ubulawe emuva kokuvela enkantolo nomunye umsolwa ababoshwe naye ngoMsombuluko.Kuthiwa bobabili babephuza noNala khona ehostela eDalton ebusuku bangeSonto, futhi bebazana naye besuka ngandawonye eNkandla.UNala, onguyise kaSandile Nala umculi weThimba le-Afrika, kuthiwa ubenesitolo khona ehostela eDalton kodwa ukubulawa kwakhe akuhlangene nobugebengu.&#x201C;Besijabulile ngokuthi abasolwa basheshe baboshwa kodwa sesiyadumala uma omunye wabo eseshonile. Sinovalo lokuthi lokhu kubulalana kuzokapakela kulo lonke ihostela, abantu beziphindiselela. Siyanxusa ukuthi amaphoyisa angabadedeli kalula abasolwa ngamacala ahlobene nokubulala emahostela ngoba yikona lokhu okubhebhezela udlame,&#x201D; kusho uThusi.Uthe kunemibiko yokuthi umsolwa obulewe ubenamanye amacala okuzama ukubulala kanti omunye abeboshwe naye ubesanda kuphuma ejele ngamanye amacala okungacabanga ukuthi ngawani.Uthe umufi ubengahlali ehostela kodwa ubefika ngokuvakasha.Kuthiwa endlini abulawelwe kuyo bekuhlala abayisishiyagalombili kodwa ubeyedwa ngesikhathi ebulawa.Okhulumela amaphoyisa KwaZulu-Natal uCaptain Nqobile Gwala uthe uSikhakhane utholakale kwenye indlu ehostela ngo-11.30 ebusuku enamanxeba okudutshulwa.&#x201C;Asaziwa isizathu sokubulawa kwakhe kodwa siyakuqinisekisa ukuthi ubekade esenkantolo ngecala lokubulala owesilisa wakhona ehostela. Kuvulwe icala lokubulawa kukaSikhakhane okungakaboshwa muntu ngalo,&#x201D; kusho uGwala.Ngesikhathi sokuloba uthe ibingakatholakali imininingwane yedokodo lenkantolo ukuthola ukuthi umufi ubededelwe kanjani.USandile oyindodana kamufi uthe ubengakezwa ngokubulawa kukamsolwa kodwa ubekhona evela enkantolo ngoLwesithathu.Uthe basematasa namalungiselelo omngcwabo kayise ozoba ngoMgqibelo emzini wakhe eMlaza.&#x201C;Sifike enkantolo salinda ngoba sitshelwe ukuthi bazobingelela inkantolo. Sibabonile bephuma omunye wabo wasibingelela, sadideka ukuthi kwenzekani. Size sathola ngesikade ukuthi badedelwe ngoba abukho ubufakazi obubahlanganisa necala,&#x201D; kuchaza uSandile.Lo mculi uthe ibuhlungu indlela okubulawe ngayo uyise okuthiwa ugwazwe esiswini amathumbu avela ngaphandle.Uyise uzongcwatshwa ngoMgqibelo emuva kwenkonzo ezoba sesontweni labaPhostoli kwa-Q eMlaza.