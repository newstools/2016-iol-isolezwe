AKANGABAZI nakancane ukuthi uzowuphasa ngamalengiso u-matric uNobuhle Khuzwayo (18) ofunda Ohlange High, eNanda phezu kobunzima asebhekane nabo empilweni.UNobuhle nomamncane wakhe bakhishwe emzini abebehlala kuwo ngo-Okthoba, unina washona esemncane kanti uyise akanabo ubudlelwano naye. Noma kunjalo le ntokazi ehlale imamatheka ithe izowuphasa ngamalengiso u-matric. Ngesikhathi sihlangana nayo ubungeke usho ukuthi isidlule ebunzimeni obukhulu njengoba ibingelela ngemfudumalo futhi imoyizela.Ithe kunezinsuku lapho abantu bengenandaba khona nayo kodwa iyaqhubeka nempilo ngoba kufanele iqine.Uveze ukuthi unina wayesekhandlekile ngesikhathi egula futhi kwakubuhlungu ukumbona eseshintshile ngaphambi kokushona.&#x201C;Ukushona kukamama yikhona okungigqugquzelayo ukuthi ngisebenze ngokuzikhandla. Umama washona eminyakeni engu-10 edlule kanti ukube ubekhona ngabe angizikhandli kanjena ngoba ubengenzela yonke into. Umama ubengumuntu ozikhandlayo, ngabe uyaziqhenya ngami,&#x201D; kusho uNobuhle.Uthe emuva kokushona kukanina uyise wahamba ekhaya kanti namanje abazwani.&#x201C;Angisoze ngenza njengobaba ezinganeni zami,&#x201D; kusho uNobuhle.UNobuhle ukhuliswa ngumamncane wakhe owakhubazeka emuva kokuhlinzwa ngemuva kokuwa.Uthe umamncane wayemenzela konke akudingayo ngaphambi kokukhubazeka.&#x201C;Selokhu akhubazeka izinto zinzima. Ngiye ngibone ukuthi kunzima ku-anti uyafisa ukubuyela emuva. Ngihlale ngimtshela ukuthi ngizofunda ngiphase, ngiye enyuvesi nakhona ngenze kahle bese siphila impilo engcono, ngeke kuhlale kunje. Ngifuna ukuba ngumuntu wokuqala ukuya enyuvesi ekhaya,&#x201D; kusho uNobuhle.Umamncane wakhe uNkk Qinisile Mbokazi, uthe uyaziqhenya ngoNobuhle futhi uyafisa ukuthi ngabe usakwazi ukumenzela konke akudingayo. UNobuhle uthe ufuna ukuthengela umndeni wakhe umuzi njengoba ngo-Okthoba bekhishiwe emzini akade behlala kuwo ngoba umastende utshele umamncane ukuthi mabahambe ngoba abayikhokhi irenti. Umamncane kaNobuhle akakwazi ukukhokha irenti njengoba ukukhubazeka kwakhe kumenza angakwazi ukusebenza, akanayo imali baphila ngabayiphiwa ngudadewabo kaNobuhle osebenza eGoli.UNobuhle uthe udadewabo uyarenta lapho ehlala khona eGoli bese ebanika imali yokuthenga igilosa nezinye izidingo.Baxoshwe lapho bebehlala khona kusele izinsuku ezimbalwa ukuthi uNobuhle abhale izivivinyo zakhe zokuphela konyaka.Ngenhlanhla uthishomkhulu wakudala wasoHlange uMnuz Thamsanqa Dladla wangenelela ngokusiza uNobuhle ngemali yesikole nomfaniswano.&#x201C;Ngesikhathi sikhishwa lapho sasihlala khona ngitshele ubab&#x2019; uDladla ukuthi ngeke ngikwazi ukubhala ngoba nginenkinga. Ube esetshela uthishomkhulu ngenkinga yami ngase ngifakwa ehostela ukuze ngikwazi ukubhala. Ubab&#x2019; uDladla ungikhokhela imali yokuhlala ehostela ufana nobaba kimi,&#x201D; kusho uNobuhle.UDladla uthe ngesikhathi uNobuhle esafunda uGade 8 wayesanguthishomkhulu Ohlange kwathi kulo nyaka wacela iphini likathishanhloko uMnuz Thamsanqa Justice Mtshali ukuthi abheke abafundi abadinga usizo wabe esethola uNobuhle.Uthe ufuna ukwenza umehluko emphakathini.