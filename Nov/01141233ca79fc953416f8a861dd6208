UMPHAKATHI waseNamibia, eNanda ukhuza umhlola ngesehlakalo lapho owesilisa ona-44 ezilengisile emva kokukhala ngokuthi uthole ukuthi umkakhe oneminyaka yobudala engu-54 uqome umakhelwane wakhe. UMnuz Sbongiseni Duma baba Duma (44) utholwe ngoMgqibelo ekuseni elenga esihlahleni esingaphandle komuzi wakhe eNanda. Kuthiwa ngoLwesihlanu wayehlezi nabangani bakhe endaweni yokucima ukoma ngesikhathi ebaxoxela ukuthi uzozibulala ngoba umkakhe uqomile. Abanye abangani abacele ukungadalulwa batshele Isolezwe ukuthi wathi kuzomhlula ukuphila ngaphandle kukankosikazi wakhe. UDuma wayelokhu ekhala ngokuthi isithunzi sakhe siphelile njengoba umakhelwane esemthathele unkosikazi wakhe. Wambamba enale ndoda kwathi uma ebuza ukuthi kwenzekani unkosikazi wavele wayohlala nayo. UDuma wamshaya unkosikazi wakhe kanti amaphoyisa azofika ngoLwesihlanu ezomfuna. Ngicabanga ukuthi ubone ukuthi uzoboshwa nokuthi unkosikazi usehambile wakhetha ukuzibulala, kusho umngani kaDuma. Okhulumela amaphoyisa KwaZulu-Natal uLieutenant Colonel Thulani Zwane ukuqinisekisile ukuzibulala kukaDuma. Ngo-6.30 ekuseni ngoMgqibelo amaphoyisa aseNanda abizwa endaweni yesigameko. Umufi ona-44 watholwa elenga esihlahleni. Imbangela yokuzibulala kwakhe kayaziwa, kusho uZwane. Isolezwe liye kubo kamufi lafica unina uNkk Nonkohliso Duma ehlezi emakhandleleni. Ngibizwe indodana yami isizilengisile. Angazi ukuthi bekwenzenjani kodwa ibivame ukungishayela ucingo ingitshele ukuthi ayihlezi kahle nonkosikazi wayo. Angazi kwenzekani kodwa okubuhlungu wukuthi igcine ngokuzibulala, kusho uNkk Duma. Umfowabo kamufi, uMnuz Nicholas Duma, uthe udumele ngesinqumo somfowabo. Abantu besifazane baningi kabi ukuthi ungathi uma uphoxwe oyedwa ukhethe ukuzibulala. Kubuhlungu okusivelele, kusho uDuma ngamafuphi. Ilungu lomndeni elingathandanga ukudalulwa lithe uDuma ubatshelile ukuthi kungcono aqede ngempilo yakhe ngoba unkosikazi useqome kamakhelwane. Usitshelile ngenkinga yokuqoma kukankosikazi nokuthi ubesefuna ukumxosha emzini abebehlala kuwo. UDuma wayenomuzi wakhe ngaphambi kokuba bashade eminyakeni engu-11 edlule. Kuthe sebeshada unkosikazi wathi akadayise umuzi bahlale ndawonye. Kuthe eseqome kamakhelwane wamxosha ethi kumele ayohlala emzini wakhe. Bekunzima ukuba abuyele ekhaya ubelokhu ekhala ngokuthi umhlekanise nezwe njengoba esejola kamakhelwane, kusho ilungu lomndeni. Kuthintwa unkosikazi kaDuma ukhwele wadilika entathelini wathi akukho azokuphawula. Ngeke kumvuse uDuma enifuna ukukubuza, konke eningibuza khona ngeke ngikuphendule, kusho uNkk Duma evala iselula. Ayiphumelelanga imizamo yokuthola okuthiwa uyisoka likaNkk Duma.