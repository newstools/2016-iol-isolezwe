UMPHAKATHI waseMasosheni, eLovu, usababaza isibindi sowesilisa osolwa ngokugwaza umngani wakhe maqede waqhubeka nokuphuza isidumbu esihlalise kusofa wasimboza ngesigqoko ebusweni.Lesi sehlakalo senzeke ngeSonto komunye umjondolo okuthiwa bekuphuza kuwo umsolwa nabangani bakhe.Kusolwa umbango wentombi ngokushona kukaMnuz Siphamandla Maxwell Jati (32), waseHarding.UJati kuthiwa ubehlala nomsolwa emjondolo futhi besebenza ndawonye. Omakhelwane, abathe basaba nokuziveza kwabezindaba ngoba umsolwa akakaboshwa, bathe bamangele ngoba umufi ubezwana kakhulu nomsolwa.Kuthiwa uJati ubesanda kufika eLovu elandwe ngumngani osolwa ngokumbulala.Owesifazane ohlala eduze nomjondolo okubulawelwe kuwo uJati uthe kwakuko-5.30 ntambama bebona uJati ephuma emjondolo womsolwa ebaleka.&#x201C;Wayenenxeba esifubeni ekhala ngosizo wangena komunye umjondolo wawela khona. Umsolwa nabanye abangani bafike bazomqukula kodwa kubonakala ukuthi useshonile bamphindisela emjondolo abekuwo bamhlalisa kusofa. Indlela ababedakwe ngayo siyasola ababonanga nokuthi useshonile ngoba baqhubeka baphuza kwangathi akonakele lutho,&#x201D; kusho owesifazane.Kuthiwa umsolwa uzwe ngabanye ukuthi uJati useshonile washaya wachitha.UMnuz Derrick Mthethwa osekomitini lomphakathi uthe washayelwa ucingo sesenzekile lesi sehlakalo.Uthe watshelwa ukuthi bekubangwa intombi yomsolwa eyaphuma iya endlini encane yalandelwa umufi.&#x201C;Kusolwa isikhwele ngoba kuthe uma ebuya umufi kwangena nentombi yomsolwa. Umsolwa ubone ukuthi kukhona abebeyokwenza ngasese wamgwaza,&#x201D; kusho uMthethwa.UMthethwa ukhale ngophuzo oludla lubi kule ndawo wathi ziningi izigameko zokufa kwabantu ezidalwa yikona.Omakhelwane bathe umsolwa ubenesikhwele esibi.Bathe intombi yakhe yanyamalala ngalolo suku emuva kokuhluleka ukubhala isitatimende emaphoyiseni ngenxa yokweqiwa yizinkamba.Umfowabo kamufi uMnuz Mbulelo Jati uthe ubengamazi umsolwa ngokumbona kodwa uyazi ukuthi ubengumngani kamufi.&#x201C;Ngicabanga ukuthi kusaphele inyanga eyodwa umfowethu ahamba eHarding elandwe ngumsolwa emtholele umsebenzi wokwakha. Sishaqekile uma sekusolwa yena ngokumbulala ngoba bebengabangani,&#x201D; kusho uJati.Okhulumela amaphoyisa KwaZulu-Natal uCaptain Nqobile Gwala uthe kuvulwe icala lokubulala esiteshini samaphoyisa eManzimtoti kodwa akukaboshwa muntu.