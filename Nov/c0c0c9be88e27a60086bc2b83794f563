UYAVEVA yintukuthelo owesifazane waseMontclair, eThekwini, osefake enkantolo umsakazi wesiteshi samaKrestu, iMbokodo FM, uThami Ntombela ngokushayisa imoto yakhe wayishiya inezindleko ezibalelwa ngaphezulu kuka R30 000 ukuyilungisa. Lo wesifazane ongu-Andiswa Madikizela utshele Isolezwe ukuthi uThami wagingqa imoto yakhe kade eyibolekile ngoJulayi nonyaka kanti kusukela kuleyo nyanga kuze kube manje akaze ayilungise. Imoto yami ibilokhu ihlezi egcekeni lakhe engayilungisi. Okuyihlazo wukuthi wazwakala ecela abazalwane emsakazweni ethi abamlekelele ahlanganise imali yokuyilungisa. Eseyitholile leyo mali, wavele walungisa eyakhe eyayifile wayishiya eyami, kusho u-Andiswa otshele Isolezwe ukuthi bake bathandana nalo msakazi ngaphambilini. Uthe kudingeke ukuthi akhiphe imali yakhe ukuze athole imoto ezodonsa eyakhe ize emzini wakhe nokuthi ayihambise endaweni okukhandwa kuyo izimoto athole ukuthi kungabiza malini ukuyilungisa. Ngenxa yokuhudula izinyawo kukaThami lo wesifazane uthe emasontweni amabili edlule ugcine efake udaba enkantolo, iSmall Claims Court, eThekwini. Inkantolo ikhiphe incwadi imazisa ukuthi kumele akhiphe u-R15 000, ngikuvumelile lokhu ngenxa yemithetho yenkantolo enginqandayo ukuthi ngifune engaphezulu, kusho u-Andiswa. Uthe inkantolo imnikeze izinsuku ezingu-14 ukuthi ayikhokhe le mali. Ethintwa ngalolu daba uThami, osakaza uhlelo olubizwa ngeNjobo Ithungelwa Ebandla kwiMbokodo FM, uvumile ukuthi wayigingqa imoto ka-Andiswa. Ngenxa yokuthi imoto yalimala ukhakhayi, abantu engayiyisa kubo bathi ngeke lulungiseke ngoba luzovuza lungenise amanzi. Babona kungcono kulindwe enye imoto ewuhlobo lwayo abazothatha ingxenye yaphezulu uma ingalimele kufakwe yona. Manje lona onithintile akafuni ukubekezela, kusho uThami.Ebuzwa ngodaba lokucela imali kubalaleli uthe akakaze akwenze lokho wabe eseveza nokuthi akakayitholi incwadi evela enkantolo imazisa ukuthi kumele akhokhe u-R15 000.