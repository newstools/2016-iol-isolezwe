KUTHUNGATHWA abalisa abahlanu ngecala lokubamba inkunzi igaraji elithela uphethroli eSydenham ngempelasonto. Laba balisa abebehlomile bangene kuleli garaji kuyoshaya u-9 ebusuku. Ngaleso sikhathi abasebenzi begaraji bebematasa besiza abanye abebethenga. Izigilamkhuba kuthiwe zilalise kwasani phansi zafuna imali, ugwayi, amafutha nokunye okudayiswa esitolo babaleka nakho. Kuvele ukuthi ngokwesithathu nonyaka leli garaji libanjwa inkunzi kuhlonyiwe ngabasolwa abazifihle ubuso. Kwi-CCTV eqoshiwe yasesitolo kubonakala lawa madoda engena esitolo kukhona enye egada emnyango. Bafike bafuna imali, Isolezwe lithole ukuthi bagcine bebaleke no-R3000. Laba basolwa babonakala esitolo bethatha nezinto ezidayisa khona belalisa phansi nabathengi. Omunye wabathengi kuvele ukuthi bekuyiphoyisa elingekho emsebenzini ebelizozithengela, nalo lilaswe phansi nabanye abathengi. Kule CCTV kuvela nowesifazane obehamba nengane yakhe encane, ivela eyivikela ngaphansi kwekhwapha lakhe ukuze ingalimali. Okhulumela amaphoyisa KwaZulu-Natal, uLieutenant Colonel Thulani Zwane, ukuqinisekisile ukuvulwa kwecala. Amaphoyisa aseSydenham aphenya icala lokubanjwa inkunzi ibhizinisi ngoNovemba 18 nonyaka. Isigameko senzeka ngo-8.50 ebusuku. Abasolwa abahlanu abebezifihlile bebephethe izibhamu. Babe sebezitapela izinto zasesitolo bathatha nogwayi, amafutha nemali babaleka. Abasolwa abakaboshwa siyabathungatha, kusho uZwane. Amaphoyisa acele ongaba nolwazi ukuba athintane nawo kunoma yisiphi isiteshi samaphoyisa noma bashayele kwinombolo yamahhala ethi: 08600 10111. Isolezwe lithole ukuthi sekuyinsakavukela umchilo wesidwaba ukuba kubanjwe inkunzi emagaraji akule ndawo. Amaphoyisa aveze ukuthi kuyakhula ukubanjwa kwenkunzi efuze lena uma sekusondele amaholidi kaKhisimusi.