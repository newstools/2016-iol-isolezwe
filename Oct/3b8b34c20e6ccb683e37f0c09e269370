UMQEQESHI weBafana Bafana, u-Ephraim &#x201C;Shakes&#x201D; Mashaba, uwehlisile umoya wasamukela isicelo seMamelodi Sundowns sokudedela abadlali bayo eqenjini lesizwe ukuze bayohlanganyela nozakwabo njengoba kwenziwa amalungiselelo omdlalo wamanqamu weCaf Champions League ongempelasonto.ISundowns izodlala umlenze wokuqala wamanqamu neZamalek yase-Egypt ngoMgqibelo eLucas Moripe Stadium, ePitoli ngo-3 ntambama.Umlenze wesibili walo mdlalo usekuhambeni &#x2028;ngo-Okthoba 23.Okhulumela iSafa, uDominic Chimavhi, ukuqinisekisile ukuthi udedeliwe uHlompho Kekana, Tebogo Langerman noKeagan Dolly abaseqenjini elizodlala iChampions League. USibusiso Vilakazi ofike kule sizini yena uzoqhubeka kuBafana ezodlala owobungani neGhana eMoses Mabhida Stadium, eThekwini, namuhla ngo-7 ebusuku kwazise akekho emabhukwini eCaf.UKekana noDolly bawuqalile umdlalo wokuhlungela iNdebe yoMhlaba elakuleli eliwudlale ngokulingana neBurkina Faso ekuhambeni ngempelasonto. Nokho uMashaba ubakhiphile maphakathi nesiwombe sesibili. ULangerman noVilakazi abazange badlale.&#x201C;Umqeqeshi ubone kufanele ukuthi abakhulule abadlali beSundowns ngoba sebewenzile umsebenzi wabo futhi izobe imele izwe lonke kulo mdlalo njengoba ekwenzayo kungahlomulisa neqembu lesizwe,&#x201D; kusho uChimavhi izolo.UMashaba uthathe lesi sinqumo ngemuva kokukhwela adilike kumqeqeshi weSundowns, uPitso Mosimane, ngokukhuluma kwakhe esidlangalaleni ngesifiso sokuthi abadlali bakhe bangasetshenziswa emdlalweni wobungani weGhana.UMashaba obecasukile utshele abezindaba ukuthi yena ngeke ayalelwe ngomunye umqeqeshi ukuthi kumele enzeni. UMosimane ubengaqali ukukhalela abadlali bakhe ukuthi bangasetshenziswa kweyobungani, ebalula ukukhathala. Kodwa uMashaba wasishaya indiva isicelo sakhe.&#x201C;Ngisagcizelela ukuthi uPitso uyayazi imigomo. Singabaqeqeshi kodwa indlela enza ngayo kungathi siyizitha, angiyithandi leyo nto,&#x201D; ucashunwe esho kanje uMashaba emaphephandabeni angempelasonto. Uthe uMosimane bekumele amthinte uma kukhona afuna baxoxe ngakho.Ngomlomo wokhulumela iSundowns, uThulani Thuswa, amaBrazilians ayasibonga isinqumo seSafa noMashaba.&#x201C;Siyabonga kakhulu ngabakwenzile okukhombisa ukuseseka njengoba nathi sileseka ngaso sonke isikhathi iqembu lesizwe. Sibonga kuDanny Jordaan, Dennis Mumble nomqeqeshi uMashaba. Nathi sizoqhubeka nokubeseka,&#x201D; kusho uThuswa.Amathikithi omdlalo neZamalek aseyatholakala e-ticketpro ngo-R40. Abazobe befake imifaniswano ephuzi yeqembu bazowathola &#x2028;ngo-R20. Omncane ofake imibala yeqembu (ephuzi) uzongena mahhala kuthi ongayifakile akhokhe u-R10.