BATHANDAZELA ukuthi alulame esibhedlela owesifazane okuthiwa udutshulwe amahlandla amane nguyise wezingane zakhe obeyiphoyisa likaMasipala waseThekwini emzini wakhe ePhilani Valley, eMlaza, ngoMgqibelo.USergeant Mduduzi Buthelezi (41) utholakale eseshonile emgwaqweni u-R603 eMbumbulu ngemuva kokuthi imoto abehamba ngayo ishayisane mahlanze neloli. Kepha okuxake umndeni wakhe wukuthi ubeshile ebusweni enenxeba lokudutshulwa esandleni.Umndeni kaNksz Nompumelelo Mthembu (36) wakwa-Z eMlaza osesesimweni esibucayi esibhedlela, uthe kuyacaca ukuthi uButhelezi ubevele ehlose ukuzibulala ngokuziphosa elolini ngemuva kokushiya ezitshela ukuthi umbulele.Uninakhulu kaNksz Mthembu ohlala nengane yalaba eneminyaka emihlanu, uNkk Miriam Mthembu (77), uthe ubonga uMdali ngokusindisa umzukulu wakhe.&#x201C;UMpume usinde ngomusa kaNkulunkulu. Umkhwenyana ubethi uyaqeda ngaye. Umdubule ezindaweni ezibucayi, enhlafunweni, phezu kweso nasesifubeni ngasenhliziyweni. Ngokusho kwezingane zabo zabafana ezimbili ebezikhona kwenzeka lokhu, umkhwenyana uqale washayela ucingo lo omncane ona-14 wambuza ukuthi babuya nini ekhaya njengoba sekuzovulwa izikole. Lo omncane umtshele ukuthi bazobuya ngakusasa ngeSonto okusolwa ukuthi yikho okumcasulile. Kuthiwa ushaye imoto esuka kubo kwa-D waqonda lapho bekhona,&#x201D; kusho uNkk Mthembu.Uthe kuthiwa uButhelezi ungene nezicabha emzini kaNksz Mthembu esephethe isibhamu ngesandla wathi uzoqeda ngaye.&#x201C;Kuthiwa uMpume ubehleli phansi edla iphalishi ngesikhathi umkhwenyana edubula ebhekise kuye. Kuthiwa utshele izingane zakhe ukuthi aziphume, lo omncane wabaleka wayobiza omakhelwane. Lo omdala ona-18 unqabile ukuphuma wathi uzofa lapho kufa khona unina. UMpume ube esethela umkhwenyana ngephalishi wathola ithuba lokubaleka angene ethoyilethi. Umlandele waze wafika khona wamdubula, babangisana ngesibhamu sebelele phansi. Kuthiwa yilapho umkhwenyana edubuleke khona engalweni, isibhamu saze sathathwa yindodana yabo endala. Uvukile wacela ukuthi imnikeze isibhamu, yanqaba wabe esephuma ehamba,&#x201D; kusho uNkk Mthembu.Uyise omkhulu kaNksz Mthembu, uMnuz Sipho Mthembu (82) uthe bathole ucingo lubazisa ukuthi umzukulu wabo usedutshulwe nguyise wezingane zakhe.&#x201C;Sithe sisashaqeke kanjalo sabe sesithola umbiko wokuthi umkhwenyana utholwe eseshonile eMbumbulu ngemuva kokuziphosa elolini. Kusho ukuthi ubevele ehlele ukuzibulala ngoba ushiye ikubo ngemuva nezibhedlela waqonda eMbumbulu.&#x201C;Waze wazihlaza umkhwenyana! Uthathe isibhamu somsebenzi wayohlasela ngaso. Sidumele kakhulu. NgoLwesihlanu ufikile elethele ingane yakhe encane le esihlala nayo izipho njengoba bekungusuku lwayo lokuzalwa. Kade bathandana noMpume beseyizingane kodwa bekungekho ukuthula phakathi kwabo,&#x201D; kusho uMthembu.Uthe ngonyaka odlule uButhelezi wafika kubo ehamba noyise nomkhongi wakhe ezomala phambi kwabo njengoba umzukulu ayeselotsholiwe.Uyise kaButhelezi uMnuz Alfred Buthelezi (64) uthe bona kabaxabene nabasekhweni. Izolo bahlanganile emzini wendodana yakhe.&#x201C;Asinanxa nabo, izingane zisengakubona. Ngizwe kuthiwa zizoyiswa kolulekwa ngokwengqondo,&#x201D; kusho uButhelezi.