I-AFRICAN National Congress (ANC) izolo izwakalise ukuthi isibonile isimemezelo seNational Prosecuting Authority (NPA) sokuthi usenikezwe amasamanisi uNgqongqoshe wezeziMali uMnuz Pravin Gordhan okuba avele enkantolo ngamacala okukhwabanisa kulandela uphenyo ngeSouth African Revenue Service (Sars).ObenguKhomishana kwaSars, uMnuz Oupa Magashula noMnuz Ivan Pillay obeyiSekela likaKhomishana khona kwaSars, nabo banikwe izincwadi zamasamanisi ezibafuna enkantolo noGordhan.Ukubizelwa enkantolo kukaGordhan kumayelana &#x2028;nezinsolo zokugunyaza umhlalaphansi kaPillay isikhathi singakashayi ngenkathi uGordhan esenguKhomishana wakwaSars.Okhulumela i-ANC kuzwelonke, uMnuz Zizi Kodwa uthe: &quot;Lolu phenyo nemiphumela yalo kuyitulo nje nemizamo yabathize yokuthi kwehle umnotho waseNingizimu Afrika, iRandi lehlelwe ngamandla.&quot;Futhi sinethemba lokuthi lesi simemezelo sanamuhla sizoholela egxathwini eliya phambili elizoholela ekutholeni iqiniso, lolu daba luphele.&quot;UKodwa uthe i-ANC iyahambisana nokuphawula &#x2028;okuvezwe yiNhloko yeNPA u-Advocate Shaun Abrahams, lapho ephike khona izinsolo zokuthi kunogcobho wezepolitiki kulolu daba.U-Adv Abrahams uthe uMagashula, uGordhan noPillay bazobizelwa enkantolo ngamacala okukhwabanisa R1,141,178 okuyimali okuthiwa yimpesheni eyakhokhelwa uPillay, iNPA esola ukuthi ukhokhelwe yona ngomgunyathi, kungafanele.UMagasula naye uzobhekana necala elihlanganisa ukwephula umthetho uFinance Management Act njengoba kuthiwa wavumela uSars wasayina wavuma ukuthi uPillay athathe le mali.UPillay noMagashula bazobuye babhekane namanye amacala okukhwabanisa.Lawo amayelana nenkontileka yokuqashwa yeminyaka eyisihlanu eyanikwa uPillay ngemuva kokuba esethathe umhlalaphansi ngoba engaphilile kahle egula.Amanye futhi amacala abazobhekana nawo oPillay noGordhan, amayelana nokululwa kwentontileka yokuqashwa.U-Abrahams uthe laba abathathu sebazisiwe ngala macala.