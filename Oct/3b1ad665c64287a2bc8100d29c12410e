USEKUZUZE konke ebholeni laseNingizimu Afrika umqeqeshi weMamelodi Sundowns uPitso &#x201C;Jingles&#x201D; Mosimane.Kusukela ekuthukweni ngabalandeli, befuna ashiye kuSundowns kuya ekubhiyozeni nabo ngezikhathi zenjabulo.UMosimane usewine zonke izindebe ezikhona eNingizimu Afrika. NgeSonto ebusuku wenze izwe lonke laziqhenya ngesikhathi ewina indebe yeCaf Champions League ehlula iZamalek yase-Egypt ngo 3-1 uma sekuhlanganiswe umphumela wemilenze yomibili.Uqophe umlando wokuba ngumqeqeshi wokuqala wakuleli ukuwina indebe yeChampions League. Ngesikhathi i-Orlando Pirates iwine le ndebe ngo 1995 kwakuhlezi ebhentshini uRonald Mkandawire (ongasekho) waseMalawi.UMosimane uqale ukuqeqesha ngo 2001 kuSuperSport United nayishiye ngo 2007 eseyoba yiphini lomqeqeshi uCarlos Alberto Parreira kuBafana Bafana.UParreira wayethweswe yiSouth African Footbal Association (Safa) umthwalo wokwenza iBafana ishaye into ecokeme koweNdebe yoMhlaba ka-2010 ebikuleli. UMosimane kuSuperSport ushiye ewine indebe yeSAA Supa 8 nokwenzeke ngo 2004. UMosimane uxoshwe kuBafana ngo 2012 wajoyina iSundowns itabalasa ezansi ku-log ye-Absa Premiership. KumaBrazilians uwine indebe yeTelkom Knockout, Nedbank Cup nesicoco se-Absa Premiership kabili, ngesizini ka-2013/2014 no-2015/2016.Ube ngumqeqeshi wokuqala omnyama ukuwina isicoco sePremiership eNingizimu Afrika. Bekungokwesibili iSundowns idlala kuChampions League ngaphansi kukaMosimane kusukela ethathe izintambo eminyakeni emine edlule. Nakuba iqembu lakhe lihlangabezane nobunzima ngesikhathi lidlala kulo mqhudelwano okokuqala kodwa ubelokhu eshilo ukuthi ekugcineni bazoyiwina iChampions League.Uqhamuke nohlelo lokuyolungiselela ukuqala kwesizini emazweni angaphandle afana noGhana, Mozambique ukuze abadlali bakhe bazijwayele lezi zimo.Nakuba sekujabula iNingizimu Afrika yonke ngempumelelo yakhe kodwa ngesizini edlule kudingeke ukuthi kungenelele amaphoyisa ngesikhathi abalandeli beSundowns besho ukumudla luhlaza emuva kokuthi leli qembu lihlulwe yiLamontville Golden Arrows, eThekwini koweligi.