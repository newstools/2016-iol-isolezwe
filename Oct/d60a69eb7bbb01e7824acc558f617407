ZIYAVEVA izinyanga ngeziqephu zomdlalo wethelevishini zakamuva Isibaya, okuthiwa zidicilela phansi igama labelaphi bendabuko.Umholii wabelaphi bendabuko KwaZulu-Natal usesabise ngokuthatha izinyathelo nokumangalela imidlalo yethelevishini uma iqhubeka nokuveza kabi izinyanga.UMnuz Sazi Mhlongo, uMengameli weSouth African Traditional Healers Association, ukhala ngeziqephu zakamuva zomdlalo Isibaya okubalwa kuzo nokuvuswa komuntu ekufeni. Uthe usekhathele ukuthi abelaphi bendabuko benziwe imiphuphe kwithelevishini.Muva nje abalandeli beSibaya basale bebambe ongezansi kwenzeka okungajwayelekile lapho kuvuke ekufeni uQondi (Jessica Nkosi) esibhedlela. UQondi, obulawe yimithi ethakwe yinyanga, uvuswe esibhedlela ngenye inyanga.Lesi sigameko sisuse umsindo nasezinkundleni zokuxhumana abanye bekhala ngehaba nokugqugquzela izenzo zobuthakathi.UMhlongo uthe akuqali ngeSibaya kodwa ababhali bajwayele ukuphambanisa izinto.&#x201C;Kuningi okungamanga okuqhamuka nayo (imidlalo). Kungcono ukuthi baqale bakhulume nezinyanga babuze ukusebenza kwazo ngaphambi kokubhala imidlalo ethinta zona. Lokhu okwenzeka kwiSibaya akulona iqiniso ngoba inyanga ayisoze yakhipha umuthi wokubulala ngoba iyelapha kuphela,&#x201D; kusho uMhlongo.Uthe okubuhlungu wukuthi abanye bayakholelwa kulokhu abakubona kuthelevishini bagcine bebona ukuthi izinyanga zisebenza ngale ndlela.Ugcizelele ukuthi izinyanga zelapha ngomuthi kuphela futhi aziyenzi imigilingwane njengoba kwenzeka kuthelevishini.&#x201C;Sizogcina siphoqeleka ukuthi sibikele ikhomishini evikela amasiko nenkolo,&#x201D; kusho uMhlongo.UNksz Bongi Potelwa, oyiPR Manager kuMzansi Magic, uthe yize Isibaya siwumdlalo ongelona iqiniso, bayazama ukuthi bafake okuhle nokubi.&#x201C;Sikholelwa ekutheni ekugcineni okuhle kunamandla kunokubi. Ababukeli kumele babuke isiphetho ukuthi kuzokwenzekani. Isibaya siveza okuningi kusukela kwezomndeni, ezothando nemboni yamatekisi ngoba sizama ukubhalansisa ukuze ababukeli bakhuthazeke ukubuka umdlalo bajabule,&#x201D; kusho uBongi.