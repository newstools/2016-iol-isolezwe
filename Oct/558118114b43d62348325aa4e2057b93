I-ANC ayeneme ngabaholi abafuna uMengameli Jacob Zuma axolise emndenini wowesifazane owambopha ngezinsolo zokumdlwengula ngo-2005. Leli qembu libachaze njengabantu abangavuthiwe emqondweni.Umkhulumeli we-ANC, uMnuz Zizi Kodwa, uthe iyabaxaka indaba yokuthi kumele uZuma axolise ngoba kuyaziwa ukuthi inkantolo yamthola emsulwa ngezinsolo zokudlwengula uNksz Fezekile Ntsukela Khuzwayo obebizwa ngoKhwezi ukuze avikeleke.UMnuz Ronnie Kasrils, ongesinye sezishoshovu ze-ANC, uphakamise ukuthi kufanele uZuma azehlise ayoxolisa emndenini wakwaKhuzwayo nakunina kaNksz Khuzwayo ngesenzo sango-2005.Ngo-2005 uNksz Khuzwayo wamangalela uZuma ngecala lokumdlwengula kodwa umengameli waphika watshela inkantolo ukuthi babevumelene.UZuma walinqoba icala ngo-2006.&#x201C;Yini abafuna uZuma ayixolisele? Labo baholi abasho lokhu bangabantu abangavuthiwe kahle ngoba inkantolo yamkhipha phambili uZuma. Okunye, njenge-ANC angeke sivume ukufakwa kulolu daba ngoba umthetho wasebenza. Esingakusho wukuthi labo abalokhu bekhuluma bakhombisa ukungawuhloniphi umthetho wezwe okuyiwo owakhipha phambili umengameli. Thina sicela umndeni ududuzeke bese uFezekile ephumula ngokuthula,&#x201D; kusho uKodwa.IHhovisi likaMengameli lona kalithi vu ngalolu daba yize sekube nemizamo eminingi yokulithinta.UNksz Khuzwayo ushonele esibhedlela saseGoli ngemuva kokugula.Umphathi wesikole abefundisa kuso eThekwini uthe ubesesebenze nabo iminyaka emithathu ngemuva kokubuya eNetherlands lapho ayebhace khona.&#x201C;Bebengumndeni ohlukumezekile ngoba ngesikhathi bebuya eNetherlands uFezi weza esikoleni ngemuva kokucelelwa wumngani ukuba simzamele itoho ngoba babengenamali benonina. Samnika itoho wabe eseqala enza isitifiketi sobuthishela nokuthe emuva kwalokho wafundela ukuthola iDiploma kwesinye sezikhungo. Njengomphathi wakhe wangitshela udaba lwakhe wathi uyise washona esemncane engozini yemoto ngo-1985. Ngo-2005 wayevakashele kwaZuma njengomunye wabantu ababesondelene noyise ekudingisweni efuna ukuba amcobelele ngempilo kayise ukuze akwazi ukubhala ngaye. Wathi wayebahambela bonke abaholi ababenoyise kodwa wabe esevelelwa yilokhu athi kwenzeka phakathi kwakhe noZuma. Empeleni ubengafuni ukubuya kuleli kodwa unina nguyena obefuna ukubuya ngoba ethi ufuna ukuba uma edlula emhlabeni abe esekhaya kubantu bakubo,&#x201D; kusho lo mphathi ocele kugodlwe igama lesikole nelakhe.Uveze ukuthi emsebenzini ubengasulile ngoba bamnqabela kodwa bebemnikeze ikhefu elingakhokhelwa ukuze anakekele umama wakhe uNkk Sbongile Khuzwayo obese ebuthaka.Uqhube wathi bamangele uma sebezwa ngokushona kwakhe ngoba umuntu obengaphilile ngunina.Imizamo yokuthola imininingwane ngomngcwabo emndenini ayiphumelelanga, abakhulumela umndeni bathe bacela izintatheli zidedele umndeni uzile ngokuthula.Bathe akukho mininingwane abazoyikhipha ngomngcwabo kodwa inkonzo yesikhumbuzo kungenzeka ibe ngesonto elizayo.