SEKUQALWE uphenyo eDUT ngokushiswa kwengxenye yehhovisi nemoto yale nyuvesi ngoLwesibili ebusuku.Lokhu kwenzeke emva kwesimemezelo sokuthi izolo bekuzoqala ukufunda nokufundisa kulandela umbhikisho ngeledlule.Okhulumela inyuvesi, uMnuz Alan Khan, uthe abafundi abangu-30 baseML Sultan Campus bazame ukuphazamisa ukufunda.Uthe kuqaliwe ukufunda ophikweni lwaseMgungundlovu naseThekwini wathi kuboshwe abafundi abayisithupha abebezama ukuphazamisa. Kube nemizamo yokushisa ihhovisi nezimoto kodwa onogada basebenza ngokushesha baqinisekisa ukuthi umonakalo awubhebhezeleki. Kuyacaca ukuthi kuseneqeqebana elifuna ukuphazamisa ukufunda nokufundisa, kusho uKhan. Uthe ngeke bavumele idlanzana ukuthi lisabise abafundi nabasebenzi benyuvesi ngokushisa impahla. Unxuse abangaba nolwazi ngalabo abenze lokhu ukuthi bathinte amaphoyisa ukuze babanjwe abenze lokhu.Uthe kungashayelwa ku: 031 373 5555 noma ku:033 845 8979.Imizamo yokuthola ukuphawula komkhandlu wabafundi ayiphumelelanga izolo.Kwenzeka lokhu nje kuvunyelwene emhlanganweni wangoMsombuluko eGoli ukuthi kuzoqhubeka ukufunda nokufundisa emanyuvesi.Umhlangano wazo zonke izinhlaka okubalwa nabefundisi wavulwa nguMengameli Jacob Zuma.Kulo mhlangano owawuhlelwe nguMnyango weMfundo ePhakeme kwavunyelwana ngokuthi kuzofundwa kusalungiswa ezinye izikhalo zabafundi.UNgqongqoshe walo mnyango, uDkt Blade Nzimande unxuse abafundi ukuthi babuyele emakilasini ngoba uma kuvalwa amanyuvesi abahluphekayo yibona abazoba yizisulu.UNzimande uthe uma kuvalwa lokho kuyosho ukuthi abafundi abenza u-matric ngeke bazithole izikhala ngonyaka ozayo emanyuvesi ngoba kukhona abazobe bephinda unyaka wokuqala.Unxuse nabashisa impahla ukuba bapheze ukwenza lokhu ngoba abanye abafundi badinga ukusebenzisa impahla eshiswayo. Abafundi abenza u-matric mababhukule balwe nokushiswa kwempahla ngoba nizoyidinga ngonyaka ozayo. Nangesikhathi sobandlululo akukaze kushiswe impahla njengoba kwenzeka manje, kusho uNzimande.Khonamanjalo umphathi wenyuvesi yaKwaZulu-Natal uDkt Albert van Jaarsveld izolo ukhiphe isitatimende ethi uma kungase kuqhubeke kuphazanyiswe ukufunda nokufundisa izivivinyo ziyobhalwa ngonyaka ozayo.Uthe kunethimba eliqokiwe elibheka izinsuku zokubhalwa kwezivivinyo njengoba kumosheke amasonto amathathu ngenxa yesiteleka. Uma kungase kuqhubeke isiteleka izivivinyo nokufunda kungase kuhlehliselwe unyaka ozayo. Kumanje siphothula uhlelo esizolusebenzisa esizoluthumela ukuze lwaziwe, kusho uVan Jaarsveld.