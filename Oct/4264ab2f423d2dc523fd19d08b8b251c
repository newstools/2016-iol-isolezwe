MAKUYE ngamagama enkehli emakhanseleni asanda kungena ezikhundleni emva kokhetho lohulumeni bezindawo obelungo-Agasti nonyaka.Lona ngumyalezo ogqame kakhulu enkulumeni kaNgqongqoshe wezokuBusa ngokuBambisana neziNdaba zoMdabu eKZN, uNkk Nomusa Dube-Ncube ngesikhathi ekhuluma namakhansela izolo.UNkk Dube-Ncube ubekhuluma emhlanganweni wokufundisa amakhansela ngomsebenzi wawo obusemahhovisi oMnyango wezeMisebenzi yoMphakathi eMayville, eThekwini.Utshele amakhansela ukuthi mawaqale asebenzele umphakathi okuyiwona owakhethe ngokuwethemba.&quot;Ninomthwalo wokufeza umsebenzi wenu oshicilelwe kuMthethosisekelo. Kufanele nifeze izidingo zabantu abanikhethile ngoba bathembele kini,&#x2019;&#x2019; kusho uNkk Dube-Ncube.Uphinde wakhuza kakhulu amakhansela alibala wukuzikhukhumeza eqhosha ngamaqembu ezepolitiki emkhandlwini.&quot;Ake sehlukane nokuhambisa ipolitiki phambili bakwethu emkhandlwini. Akusho lutho ukuthi usuka kuliphi iqembu okubalulekile ngukusebenzela abantu, ngakho-ke awuphele umkhuba wokuqhoshelana,&#x2019;&#x2019; kusho uNkk Dube-Ncube.Ukhulume kakhulu nangamakhansela ajaha impilo entofontofo ebe engasebenzi, wathi isikhathi salokho siphelile kumele kubekwe abantu phambili. Uthe kumele amakhansela akhohlwe yindaba yokupepenyeka ngamabhanoyi eya phesheya.&quot;Kunomkhuba omubi wokuthi sithi singena isikhulu ehhovisi sibe sifuna imoto entsha, ukulala emahhotela abizayo nobhukhazikhazi. Akuyona into okhethelwe yona leyo,&#x2019;&#x2019; kusho uNkk Dube-Ncube.Uphinde waphawula kakhulu nangemibhikisho yomphakathi osuke ufuna ngodli izidingo zawo, ebalula ukuthi kokunye kusukuke kungamaphutha amakhansela angaxhumani kahle nomphakathi.&quot;Kufanele ubatshele abantu obaholayo ukuthi izinhlelo zakho zihamba kanjani futhi sinjani isimo emkhandlwini. Abantu babuye bahluleke ukusibekezelela ngoba akekho obachazelayo,&#x2019;&#x2019; kusho uNkk Dube-Ncube.Unxuse namakhansela ukuthi uma eze emihlanganweni kumele azazi izinto azokhuluma ngazo hhayi ukuthi alokhu ezochitha isikhathi.&quot;Abanye bafika emhlanganweni bengazi nokuthi bazothini bafike bahuqe ubuthongo, balibale amaselula abo, uvele ubone ukuthi ayikho le nto,&#x2019;&#x2019; kukhala uNkk Dube-Ncube.Okunye okuvelile enkulumeni yakhe ngukubaluleka kokuqasha abantu abaneziqu ezifanele nabanamakhono.&#x201C;Kuyenzeka uthole umuntu eyikazela enenqwaba yeziqu kodwa uma kufanele asebenzise ulwazi lwakhe lusisize, ziyime emthumeni. Kufanele ukufunda kwakho kusize ukuqhamuka namaqhinga okuletha izidingo zabantu,&#x2019;&#x2019; kweluleka ungqongqoshe.Ube esewaqinisa idolo amakhansela ngokuthi uma enenkinga anganqeni ukumthinta uhlale evule izandla ngaso sonke isikhathi.