UMNTWANA waKwaPhindangene uDkt Mangosuthu Buthelezi uthe uhulumeni uvuna akutshalile ngemibhikisho yasezikhungweni zemfundo ephakeme.UButhelezi ubekhuluma emcimbini wokuvulwa ngokusemthethweni komcimbi wezimbongi zamazwe ngamazwe i-20th Poetry Africa International Festival e-Elizabeth Sneddon Theatre e-UKZN eThekwini ngoMsombuluko ebusuku.Ubemenywe ngenxa yokuthi kulo mcimbi bekugujwa nokuphela kweminyaka engu-200 kwabunjwa isizwe sikaZulu yiNkosi uShaka.UButhelezi uthe eminyakeni eyedlule intsha yayinxenxwa ngabaholi bamaqembu epolitiki ukuba icekele phansi izikole futhi idube nokufunda ngenhloso yokubhikisha.Uthe okunzima wukuthi uma isiko lenhlonipho seliphelile, kuba nzima ukulibuyisa. Uthe &quot;isisekelo sokuhlonishwa kwabaphethe siyantengantenga&quot; kulesi sizukulwane samanje.&#x201C;Leli yiqiniso elimsulwa ngokwenzeka emlandweni wakuleli manje. Kodwa ngenxa yalokhu, uma izitshudeni sezibona othisha bazo sebeyisitha, imfundo iyalimala, okuwumongo wenhlonipho.&#x201D;Uthe abafundi kufanele bathekele ulwazi kothisha bese beluthuthukisa ngendlela yabo. &#x201C;Uma ungamhloniphi uthisha wakho, uthando lokufunda luyanyamalala.&#x201D;UButhelezi uthe lo mkhosi wezinkondlo ufike ngesikhathi esikahle lapho emanyuvesi kudlange imibhikisho.&#x201C;Le mpi akusiyo eyemfundo yamahhala. Yimpi yokuvula umnyango wolwazi kunoma wubani onesifiso. Akuwona wonke umuntu ofanelwe yimfundo ephakeme. Ukuthungatha ulwazi kudinga isibindi, ukuzinikela, ukubekezela nokusebenza kanzima.&#x201D;Uthe ukungena enyuvesi kuyisinyathelo sokuqala. Kusukela lapho, kusuke sekukuwe ukuzihlomisa ngolwazi ekilasini, ezincwadini, kwi-internet, emaphephandabeni nakwizinkulumompikiswano.Uthe okumenza athinte lolu daba yingoba kulo mcimbi bekuhlangene izingcithabuchopho kanti izinkondlo ziyakwazi ukuguqula imiqondo yabantu. Esengena enkulumeni yosuku uthe kule minyaka engamakhulu amabili, isizwe samaZulu silwe kanzima ukuze sigcine amagugu aso, ubunye njengoba besibhekana nezinselelo nemizamo yokusinqoba nokusihlukanisa ngenhloso yokuqeda ngaso.&#x201C;Sibusisiwe ngokuba nenkosi esibuse iminyaka engu-45.&#x201D;Ube esebongela iNyosi yeSilo, uMnuz Buzetsheni Mdletshe, nembongi edume umhlaba wonke uDon Mattera, abebehlonishwa ngezindondo amaMazisi Kunene Poetry Awards.