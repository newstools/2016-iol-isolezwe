BASABISE ngokuvala thaqa wonke amanyuvesi namhlanje abafundi bezikhungo ezehlukene KwaZulu-Natal ngoba befuna imfundo yamahhala.Laba bafundi bathe namhlanje ngeke kufundwe kula manyuvesi njengoba kuqhubeka umbhikisho wokufuna imfundo yamahhala kwamanye amanyuvesi.Ukufunda kuyaqhubeka cishe kuwona wonke amanyuvesi akulesi sifundazwe.UMthobisi Shinga, ongomunye wabaholi bale mashi, uthe bayivala thaqa i-Unisa namhlanje.Le nyuvesi kubalwa neMangosuthu University of Technology akukaze kube nemibhikisho selokhu kwamenyezelwa ngenyanga edlule ukuthi imali inganyuswa kodwa ingadluli ku-8%.&#x201C;Siyawavala amanyuvesi aseKZN. Kwezinye izifundazwe umzabalazo uyaqhubeka ngakho nala kumele kuvalwe size sithole imfundo yamahhala. Ababhalayo nabo ngeke babhale uma sesivale amanyuvesi,&#x201D; kusho uShinga.Le mashi ebihanjelwe abafundi ababalelwa ku-2000 ibe nokuthula yize abanikazi bezitolo enkabeni yeTheku bevale izitolo besaba udlame. Yize bekuhlelwe ukuthi iqale ngo-9 ekuseni kodwa ize yasuka ezinkundleni zemidlalo eCurries Fountain ngemuva kwamahora amabili iya eCity Hall.Phakathi kwezikhalo ezinikwe ihhovisi leMeya yeTheku ebimelwe nguKhansela Nkosenhle Madlala neDurban Chamber of Commerce ebimelwe nguMnuz Zeph Ndlovu imfundo yamahhala manje nokuhlukunyezwa kwabafundi ngamaphoyisa.Abafundi bafuna kukhishwe onogada namaphoyisa emanyuvesi kuphinde kudedelwe bonke abafundi ababoshelwe amacala athinta imibhikisho ehambisana nemfundo yamahhala.&#x201C;Sifuna badedelwe laba bafundi ngaphandle kwemibandela, kuthi labo ababoshiwe bahlaliswe bodwa ejele bangafakwa nezigebengu ezenze amacala abucayi. &#x201C;Abafundi ababoshiwe bayahlukumezeka emajele yingakho kumele baboshwe bodwa,&#x201D; kusho uhlu lwezikhalo zabafundi.Le mashi ibihanjelwe ngabefundisi bamahlelo ahlukene abebezokweseka abafundi emfundweni yamahhala. Laba befundisi banxuse ukuthi kube nokuthula uma abafundi bedlulisa izikhalo zabo.Abafundi bathe kwezinye izifundazwe bekuzomashelwa ezindaweni ezibalulekile zezomnotho okubalwa iWaterfront eKapa, eMnyangweni weMfundo ePhakeme eGoli.EWits isimo siphinde sashuba izolo njengoba amaphoyisa edubule ngezinhlamvu zenjoloba abafundi ababhikishayo.