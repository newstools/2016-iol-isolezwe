UHLELI lubhojozi umphakathi waseMangazini, eNtshongweni osekuphele inyanga uhlushwa amashongololo agcwala ezindlini osekwenze abanye babaleka emizini yabo. Abantu bathi bayabikelwa uma kushona ilanga ngoba amashongololo abuya ngezinkani agcwale ezindlini.Ngesikhathi Isolezwe lihambele lo mphakathi abantu bebekhala ngawo bephethe imishanelo bewashanela. Abebonakala ehamba emagcekeni nasezindlini. Yize ebengemaningi kodwa abantu bathi agcwala kakhulu ebusuku. Amashongololo mancane abomvu kanti bathi okubaxakayo wukuthi aphuma igazi uma ebulawa futhi awafi ngisho eshiswa ngamanzi abilayo.UNkk Norah Zuma osethuthile kwenye indlu abelala kuyo ebalekela wona uthe usefisa ukuyohlala kwenye indawo. Akusadleki nokudla kuhlala kuhlasimula umzimba ngoba le nto inyantisa igazi. Uwabulala manje kube sengathi uyawandisa. Agcwala emakhethinini nasezindongeni. Sineminyaka sakhe kule ndawo kodwa asiyazi le nto. Asisazi noma izono zethu yini ezenza sijeziswe ngale ndlela. Bathe balibikela ikhansela, uMnuz Jabulani Phewa abathemba ukuthi angayenza imizamo yokubatholela abangasiza ukubulala amashongololo.Kuthintwe uPhewa othe uyaluqabuka lolu daba. Kade ngikuyona le ndawo kuleli sonto ngihambisele omunye umndeni amaphasela okudla. Angikaze ngitshelwe ngeyamashongololo. Noma ngabe yini ekhathaza umphakathi kumele yaziwe yimina kuqala ngiyisukumele. Ngizoya emphakathini ukuze sixhumane noMasipala ongasizamela abangasiza ngamakhemikhali, kusho uPhewa.Ophenyweni olwenziwe yiSolezwe kuvele ukuthi amashongololo ayayithanda indawo enomswakama okwenza angene nasezindlini. Ongoti bezokulawulwa kwezilwane ezinambuzelayo bathi awalumi kodwa anoketshezi alukhiphayo olungenza kuqubuke isikhumba kodwa akuwona ushevu.UMnuz Keith Moick we-Orkin Environmental Services uthe akujwayelekile ukuba nenkinga engako yamashongololo.