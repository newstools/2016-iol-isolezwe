ZIHAMBA kahle izivivinyo kwibamba lomqeqeshi weMaritzburg United uFadlu Davids owandise izinkinga ze-Orlando Pirates izolo ebusuku ngesikhathi ibhabhadisa eZimnyama ngo 2-1 emdlalweni we-Absa Premiership obuseHarry Gwala Stadium, eMgungundlovu.Amagoli enze isiqiniseko sokuthi iTeam of Choice iqoqa amaphuzu amathathu ngokokuqala emidlalweni yasekhaya kule sizini ka-2016/17 abaselwe enethini nguBevan Fransman noBrian Onyango ngesiwombe sesibili.Elokubika leBucs obese kuphele iminyaka emihlanu ingashaywa eMgungundlovu libhajiswe ezintanjeni ngu-Ayanda Nkosi ongene ngesiwombe sesibili endaweni kaMpho Makola obephikwa wumdlalo.UDavids nguyena obambe izintambo kuTeam of Choice engenaye umqeqeshi. Ngenyanga edlule u-Ernst Middendorp ufake incwadi yokusula ngemuva kwalokho izintambo zanikwa uDavids owazakhela udumo ngokuqhulula amagoli kuleli qembu.Njengamanje uDavids ufana nomfundi obekade enza iziqu ezithize enyuvesi kodwa osenikwe ithuba lokukhombisa ukuthi yini abeyifunda yonke le minyaka ukuze athole umsebenzi.Izivivinyo zakhe zibukeka zihamba kahle kakhulu kwazise iqembu seliqoqe amaphuzu ayisikhombisa kwayishumi iTeam of Choice esawabambe ngaphansi kobuholi bakhe. Kowokuqala ubambe iChippa United ngo 1-1 eHarry Gwala kwathi kowesibili wathela othulini iBaroka FC ngo 1-0 ekuhambeni njengoba izolo equmbe phansi eZimnyama.Njengabafundi abebebhala izivivinyo zika-matric noDavids kungenzeka athole imiphumela yezivivinyo ngoJanuwari. ITeam of Choice ibiqala ukunqoba ekhaya kule sizini. UDavids uzoqhubeka nezivivinyo zakhe ngoMgqibelo esedudulana nePlatinum Stars eRoyal Bafokeng Stadium ngo-3.30 ntambama bese kuthi ngoLwesibili amukele iBidvest Wits ekhaya.URoger de Da nguyena okumele athathe izintambo kuleli qembu kodwa kungenzeka imiphumela emihle etholwa yiqembu ngaphansi kukaDavids ibajike umqondo abaphathi. Nokho uDavids usanda kuphumela obala edalula ukuthi akakakulungeli ukuzimela njengomqeqeshi.IMaritzburg bese kuphele iminyaka yagcina ukushaya iPirates ekhaya. Leli qembu lagcina ukushaya iPirates ngo-Agasti 24 ngo-2011. EZimnyama sezidlale imidlalo emine ilandelana zinganqobi kweyeligi.Ngempelasonto eZimnyama azizodlala kwazise iMamelodi Sundowns obekumele zidlale nayo isayibambe kuFifa Club World Cup eJapan.IBucs izovala unyaka ngeBloemfontein Celtic e-Orlando Stadium ngoLwesibili.n Khonamanjalo, iJomo Cosmos ibhaxabule iMagesi FC ngo 4-0 emdlalweni wokuhlungela ukuzibekisela indawo kuLast 32 yeNedbank Cup. Lo mdlalo kwakumele udlalwe ngesonto eledlule kodwa wahlehliswa ngenxa yemvula enamandla eyayiphelelwa ngumbani. INedbank Cup izodlalwa ngonyaka ozayo ngemuva kwekhefu le midlalo yeCaf Africa Cup of Nations (Afcon) eGabon ngonyaka ozayo.