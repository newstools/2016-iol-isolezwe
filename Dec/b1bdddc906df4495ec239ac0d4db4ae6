UBONA bengenayo inhlanhla emidlalweni ye-Absa Premiership unozinti weKaizer Chiefs uBrilliant Nhlanhla Khuzwayo.IChiefs akuyihambeli kahle kulezi zinsuku njengoba ihluleka ukuwina imidlalo nosekwenze bayijikela abalandeli bayo. Akubaphathi kahle ukuthi iqembu aliwini futhi sebekubeke kwacaca ukuthi abasayingeni indaba yomqeqeshi uSteve Mphathi Komphela, ngoba liyamehlula iqembu.UKhuzwayo, okunguyena obesemapalini emidlalweni edlule ngenxa yokulimala kukakaputeni u-Itumeleng Khune, uthe bakufuna ngayo yonke indlela ukuwina imidlalo ilandelana kodwa kubukeka sengathi bashoda ngenhlanhla. Njengeqembu elikhulu siyazama ukukhuphula izinga ukuze siwine imidlalo. Uma udlalela iqembu elinegama elihlonishayo kunobhutshuzwayo njengeChiefs, ingcindezi ihlale ikhona. Nokho enye into esingakabi nayo yinhlanhla kule sizini. Sizilungiselela kahle ejimini futhi awukho umdlalo esiwuthatha kancane kodwa sidinga inhlanhla, kusho uKhuzwayo.Uthe bafuna ukuyiwina imidlalo emithathu ebasalele ngaphambi kokuthi kuyiwe ekhefini likaKhisimuzi ukuze basuse ingcindezi esemahlophe abo.IChiefs izobhekana neBloemfontein Celtic emdlalweni we-Absa Premiership, eFNB Stadium, eSoweto, namuhla ngo-7.30 ebusuku. Sifuna amaphuzu amathathu emidlalweni emithathu esisalele ukuze sivale kahle unyaka. Wonke amaqembu adlala kuPremiership adinga ukuhlonishwa kodwa siwadinga kakhulu amaphuzu. ICeltic ngeke siyithathe kancane kodwa umdlalo kumele siwuwine, kubeka uKhuzwayo.Lo nozinti waseMlaza uthe akakunakile kakhulu ukuthi ungenelwe amagoli amathathu emdlalweni wokugcina lapho beshaywe khona yiChippa United ngo 3-1 eNelson Mandela Stadium, ePort Elizabeth. Ekugcine iqembu liyashaywa okuyiyona into okumele siyilungise. Akukho mayelana noBrilliant ukuthi ungenelwe amagoli amathathu. Izinto ezifana nalezo ziyenzeka kodwa into ebalulekile wukuthi siwine njengeqembu. UKhuzwayo uthe akumele isimo abakusona senziwe sibe esibheda kakhulu kunakuqala ngokulokhu kukhonjwana ukuthi ubani okufanele agxekwe. Esikucelayo wukuthi abalandeli baseseke kulesi sikhathi esinzima. Yonke imindeni iyaba nezikhathi ezingezinhle kodwa idlule kuzona. Akumele sikhombane ngeminwe uma izinto zingahambi kahle ngoba lokho ngeke kusisize ukulungisa isimo, kusho uKhuzwayo. Ngihlale ngisebenza kanzima ukuze ngingabi nankinga uma kuvela ithuba lami. Angikhathazeki futhi uma ngisebhentshini inqobo nje uma iqembu lenza kahle. Siyakholelwa kubagadli esinabo ukuthi bangasishayela amagoli. Sihlale sijima nabo futhi siyababona beshaya amagoli uma siziqeqesha. Njengoba ngishilo nje kwesinye isikhathi siyayidinga inhlanhla. Ngemuva komdlalo wanamuhla iChiefs izobhekana nePolokwane City ngeSonto, ngo-3.30 ntambama eFNB Stadium. Izobe isivala unyaka ngokugijimisana neLamontville Golden Arrows ngoDisemba 21. Imidlalo ye-Absa Premiership iyoze ibuye ngoFebhuwari 7 ngenxa yekhefu eliphoqwe ukudlalwa kwe-Africa Cup of Nations, eGabon, ngoJanuwari. IChiefs iyovula unyaka ngokubhekana neFree State Stars, eFNB Stadium, ngoFebhuwari 7.Imidlalo ye-Absa Premiership:Namuhla ngo-7.30 ebusuku: Kaizer Chiefs v Bloem Celtic (FNB Stadium); Golden Arrows v Bidvest Wits (Princess Magogo Stadium); Free State Stars v Baroka FC (James Motlatsi Stadium); Polokwane City v Chippa United (Old Peter Mokaba Stadium); Highlands Park v Ajax Cape Town (Makhulong Stadium)