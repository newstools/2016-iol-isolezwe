IBLACK First Land First (BLF) ithi kumele avalwe isikhathi esiwunyaka amanyuvesi ukuze uhulumeni avume nemfundo yamahhala.Umholi weBLF, uMnuz Andile Mngxitama, uthe bazofuqa umkhankaso wokuthi avalwe amanyuvesi uma kuvulwa ngonyaka ozayo ngoba iningi lawo linyuse imali ngo-8%. Sithukuthele ngoba i-ANC kayifuni nemfundo yamahhala kodwa ibe ikhona imali. Siyazi kuyoba nzima kodwa kuyadingeka ukuthi siwavale ukuze sithole esikufunayo, kusho uMngxitama.Ukusho lokhu izolo ekhuluma engqungqutheleni yezokuhlela yale nhlangano eClairwood, eThekwini.Uphawule nangokweseka kwabo uMengameli Jacob Zuma athe bakwenza ngoba engumuntu onesibindi ongenandaba nokuthi imindeni enemali ithini ngabantu abafaka ezikhundleni. UZuma wenza into abanye omengameli ababengayenzi. Ezoqoka uNgqongqoshe weziMali ngoDisemba ngonyaka odlule uDes (Van Rooyen) akazange akhulume namuntu wamane wakwenza. Namanje lindelani noma yini. Ngiyasola angakuphinda lokhu akwenza, kusho uMngxitama.Uthe abanye omengameli babeya emindenini ecebile beyofuna imvume yokuthi baqoke oNgqongqoshe bezimali abazohambisana nabo.Uthe iPhini likaMengameli, uMnuz Cyril Ramaphosa, alikakulungeli ukuba ngumengameli olandelayo wezwe. URamaphosa yincelebane yabamhlophe ngakho ngeke alunge ukuba ngumengameli. Uzoqhubeka acindezele abantu njengoba enza eMarikana. Kwafa inqwaba yabantu eMarikana ngenxa yenzuzo ngakho ngeke akulungele ukuphatha izwe. Usishayele ihlombe isimemezelo sokuthi uhulumeni uzoqala akhokhele izisulu zaseMarikana isinxephezelo ngokufa kwabasebenzi bemayini iLonmin. Kumele uhulumeni ayikhokhe imali abese eyifuna ngenkani eLonmin. Kumele umndeni ngamunye unxeshezelwe ngo-R5million, hhayi ngaphansi. Kumele inkampani iphucwe ilayisensi uma ihluleka wukulandela imiyalelo, kusho uMngxitama.Uthe uyezwa abanye bencoma uNkk Hillary Clinton okhale ngaphansi okhethweni likamengameli e-USA ehlulwa nguMnuz Donald Trump wathi kwayena akamsulwa njengoba abantu becabanga.Uthe ungcono uTrump ngoba akahlonizi futhi akazifihli izinkolelo zakhe.UMngxitama uthe bazoqala umkhankaso wokufuna ama-signature ayisigidi kulabo abahambisana nokubuyiswa komhlaba ngaphandle kokuwukhokhela ngoba sebekhathele wukulinda umnyama ongenafu.