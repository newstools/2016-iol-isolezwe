INYANGA yaseThekwini, uZamokwakhe Bhaka Nzama, isithukuthelise iNdlunkulu kaZulu ngokuzibiza ngoKing Bhaka.UBhaka, owaziwa ngokuba ngumelaphi wendabuko, usenabantu abamlandelayo ababonakala ngokuthwala izigqoko ezibhalwe King Bhaka ababiza ngesizwe sakhe.UBhaka uthe kumanje usenamagatsha esizwe sakhe eMgungundlovu, Pinetown, eThekwini nakwezinye izindawo.Uthe akahlehli kwakushoyo noma ngabe kuthiwani. Usazoqhubeka ukuzibiza ngoKing Bhaka ngoba wabekwa ngabantu noNkulunkulu.UMntwana uMbonisi Zulu uthe okwenziwa nguBhaka kufana nokuvukela umbuso kaZulu ngoba uma ezibiza nge King usho ukuthi uyiSilo uqobo. Ngisho ikhomishini kaNhlapho yakuveza ukuthi akekho omunye umuntu ongabizwa ngeKing ngaphandle kweSilo Samabandla. Lokhu okwenziwa yinyanga kuphambene futhi ayivukeli umbuso kaZulu kuphela kodwa iphikisa nohulumeni imbala owakubeka kwagqama ukuthi wuHlanga Lomhlabathi kuphela olubizwa ngeKing. Njengoba inyanga ithi iyiKing isho ukuthi iyiSilo uqobo, kusho uMntwana. Uthe uBhaka akangadidiswa ngukuba nemali bese ezitshela ukuthi ulingana neSilo. Kungukusethuka iSilo lokhu akwenzayo. Yena akagxile ekwelapheni abantu angalokothi adlalele egameni elithi King. Uthe angakwenza wukuthi azibize ngenkosi yezinyanga kodwa nakhona akanaso isiqiniseko sokuthi izinyanga zizokuvuma lokho ngoba ayikho inyanga evuma ukuthi ingaphansi kwenye.Muva nje ivangeli elishunyayelwa nguBhaka uma esemigwaqweni yeTheku wukuthi uyinkosi futhi usenesizwe sakhe. UBhaka uthe yena ubekwe emhlabeni nasezulwini ukuthi abe yinkosi. Ongiphikisayo ukuthi ngiyinkosi kumele eze kimina ngimchazele ngobukhosi bami. Mina ngiyinkosi emhlabeni futhi ngiyindodana kaNkulunkulu, ezulwini. Ophika lokho yingoba akaqondi ngobukhosi bami. Ngumuntu ophiwe amandla okwazi ukubona ukuthi ngiyinkosi kodwa okhulumayo nje engazi, kulula ukuthi angaphikisa engiyikhona. Okhulumela iNdlunkulu kumele azi ukuthi ngibekwe ngubani kuqala ngaphambi kokuba aphike ukuthi ngingubani, kusho uBhaka.