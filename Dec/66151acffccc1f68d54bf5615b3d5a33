KUTHISHWA umgadli we-Orlando Pirates uTendai Ndoro ukuthi ephule irekhodi likaCollins Ntofontofo Mbesuma eselihlale iminyaka lingephulwa muntu.UNdoro uvutha engabaselwe phambi kwamapali kulezi zinsuku. Kule sizini ka-2016/2017 usehlohle amagoli angu-11 emidlalweni engu-11 yeligi. KweZimnyama nguyena noThabiso Kutumela kuphela abasashaye amagoli emidlalweni ye-Absa Premiership.Lo mgadli odabuka eZimbabwe uvule igebe lamagoli amane kuLebohang Manyama weCape Town City oseshaye amagoli ayisikhombisa emidlalweni yeligi.UPhilemon Chippa Masinga wodumo kuBafana Bafana, Leeds United yaphesheya kwezilwandle neMamelodi Sundowns ngokuhlanganyela noPollen Ndlanya owagqama kuKaizer Chiefs, Orlando Pirates naseTurkey, batshele Isolezwe ukuthi uNdoro usethubeni elihle lokwephula irekhodi lamagoli likaMbesuma.UNtofontofo wabeka leli rekhodi ngo-2004/2005 ngesikhathi esagijima kuKaizer Chiefs. Wabhakuzisa enethini amagoli angu-25 emidlalweni yeligi. Namanje akekho oseke wephula leli rekhodi okuyilona elimile emlandweni wePremier Soccer League eyasungulwa ngo-1996/1997. Ngihlalele ethembeni lokuthi ngeke alimale ukuze aqhubeke nokushaya amagoli. Udinga ukuqhubeka nomgqigqo ofanayo kuze kuphele isizini ukuze akwazi ukubeka irekhodi elisha. Indlela ahamba ngayo ikhomba ukuthi angalishaya. Uma eseshaye amagoli angu-11 kusadlalwe imidlalo engu-11 futhi nomzuliswano wokuqala ungakapheli kusho ukuthi kuzoba nzima ukumvimba. Uhlale esebhokisini ngaso sonke isikhathi. Uma usebhokisini-ke ngeke ungawashayi amagoli. Okunye okuhle ngoNdoro wukuthi uyakwazi ukuzakhela amagoli. Ukudlala ku-Africa Cup of Nations ngeke kumenze akhathale kodwa kuzogcina umgqigqo wakhe. Uhlale esendaweni efanele ngesikhathi esifanele, kusho uMasinga.Emdlalweni olandelayo iPirates izoshukana neMaritzburg United eHarry Gwala Stadium, eMgungundlovu ngo-7.30 ebusuku ngoDisemba 13. EZimnyama zizovala imidlalo yeligi ngokugadulisana neBloemfontein Celtic e-Orlando Stadium, eSoweto, eGoli ngoDisemba 21. Ayikho into engazuzeki. UNdoro udinga ukuzinikela nomgqigqo. Uma ufuna ukushaya amagoli angaphezu kwangu-20 kumele ingapheli inyanga ungazange ulishaye igoli. Uma ungawashayi amagoli amabili elandelana ngenyanga kumele kwelandelayo ushaye amabili emdlalweni owodwa. Ulambile uNdoro, into ayifunayo nayithandayo kulezi zinsuku wukushaya amagoli. Uhlale ekhahlelela ipali ngisho kumele aphase. Uyakwazi ukuzithola esezindaweni ezifanele ngesikhathi esifanele. Njengamanje uyithemba lePirates, kusho uNdlanya.Ngempelasonto uNdoro ushaye amagoli amabili ngesikhathi iqembu lakhe libhekene neHighlands Park koweligi.