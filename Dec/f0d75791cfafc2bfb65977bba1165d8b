INTATHELI YESOLEZWE INTATHELI YESOLEZWE ISIBOSHWA sokuqala ukweqa ejele lasePitoli, u-Ananias Mathe, sigcine sishonele eKing Edward VIII Hospital ngoLwesibili ntambama kulandela ukuxinwa ukugula. UMathe ushonele kulesi sibhedlela eThekwini emva kwesikhathi enenkinga yokugaya ukudla esiswini . Kuzokhumbuleka ukuthi uMathe waba yisiboshwa sokuqala ukweqa ejele iC-Max ePitoli ngonyaka ka-2006, wabanjwa emva kwenyanga eqile. Ngo-2005 weqa eJohannesburg Central Police Station. Ngonyaka ka-2009 wagwetshwa iminyaka engu-54 ejele emva kokulahlwa amacala angu-64 ayebekwe wona, okubalwa kuwo awokuphanga ehlomile, ukudlwengula, ukubulala nokugqekeza. Ngenxa yokuthi ubesezame kabili ukweqa ejele laseKokstad, KwaZulu-Natal, kubikwa ukuthi izikhulu zakhona ziqale zazitshela ukuthi ukuya esibhedlela bekuyingxenye yecebo lakhe elisha lokweqa ngenkathi exinwa ukugula emasontweni amathathu edlule. Nokho ugcine ehanjisiwe esibhedlela lapho afike ashonela khona.