KUSHONE abantu abahlanu kwalimala inqwaba ezingozini ezahlukene ezibikwe KwaZulu-Natal ngempelasonto. Kule mpelasonto ende kube nezingozi eziningi njengoba bekunesiminyaminya emigwaqweni. Engozini yetekisi eyenzeke eFranklin, eKokstad, kushone abantu abathathu. Bekukhona nengane eneminyaka emithathu. Ngokusho kokhulumela abezimo eziphuthumayo KwaZulu-Natal, uRobert McKenzie, uthe kulimale abanye abantu abayisishiyagalolunye kule ngozi. Ingozi yenzeke ku-R617, kugingqike itekisi kwashona abantu abathathu. Abanye abangu-9 bayiswe ezibhedlela, kusho uMcKenzie. Imizamo yokuthola imindeni yabashonile ayizange iphumelele izolo.NgoLwesihlanu ngaseGateway, eMhlanga, kushone abantu ababili, owesilisa ona-35 nengane eneminyaka emithathu. Kuthiwa imoto yabo igingqikile. Kusinde ingane eneminyaka eyisithupha kule ngozi. EMgungundlovu ngoMgqibelo, kulimale abantu abangu-11 engozini yetekisi nogandaganda. Itekisi kuvele ukuthi ingene kulo gandaganda obunenqola. Abantu bathole imihuzuko abanye balimala kanzima. Baphuthunyiswe ezibhedlela.Izolo, ku-M4 phakathi koMdloti neLa Mercy kushayisene izimoto ezincane ezimbili. Kulimale abantu abane. Baphuthunyiswe ezibhedlela besesimeni esibucayi. Khona izolo kube nenye ingozi ezimpambanweni zomgwaqo e-Aterkant naseHolmpark eDurban North. Imoto encane kade izama ukujika ivele yaphaphalaza yaphuma emgwaqeni. Umshayeli wesifazame obehamba yedwa uthole imihuzuku. Uyiswe esibhedlela ukuyohlolwa isimo sakhe.