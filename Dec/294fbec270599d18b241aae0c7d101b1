UBEGADIWE ukuze angasondeli esteji umfundisi okwasuka umsindo ngesikhathi enikelelwa umculi wowokholo ongasekho, uSfiso Ncwane, ngonyanyavu lwemoto okuthiwa yamudla R1.9million. UPastor Francise Anosike webandla iRock Of Victory Ministries International eNewtown, eGoli, bekulindeleke ukuthi aphawule ngoNcwane ahole nangezwi njengoba kwavela ukuthi ungumfundisi wakhe kodwa lokho akwenzekanga.Izwi lokududuza abebesenkonzweni ebiseMoses Mabhida Stadium, eThekwini, ngoMgqibelo lisingathwe nguDkt SD Gumbi.Nokho uPastor Anosike ugcine engenile sekuzothathwa ibhokisi kuyiwe emathuneni wanikwa ithuba lokukhuluma.Isolezwe lithole ngoMfundisi Mhlonishwa Langa okwabebehlela inkonzo ukuthi ngeke asondele azokhuluma ngoba akazange aye kokhalisana nabakwaNcwane. Njengoba usibona sizulazula sigade yena ukuthi angasondeli esteji. Akaze afike kwaNcwane ukuzokhalisana nabo phakathi nesonto kodwa usetheleka la emngcwabeni usefuna ukukhuluma, kusho uLanga.Uthe lo mfundisi bekumele afike kuqala kwaNcwane kodwa wangabonakala.Esenikwa ithuba u-Anosike ubonge nokuphumelela kwakhe ukuthi azofihla uNcwane athe ubeneminyaka emazi. Bese kuneminyaka ngimazi uNcwane ngiphatheke kabi ngokudlula kwakhe emhlabeni. Konke sikudlulisela kuMdali, ngizowukhulekela umndeni wakwaNcwane, unkosikazi nezingane, kusho u-Anosike wehla esteji.U-Anosike ufike ingakaqali inkonzo yomngcwabo njengoba ebehlaliswe etendeni lomndeni ebelinezicukuthwane.Abaningi bebelokhu bebuza ukuthi ingabe ukhona yini emngcwabeni ngoba abanye bebengamazi befisa ukumbona. Ukunganikwa ithuba lokuthi aduduze umndeni ngezwi nokungahlaliswa nabanye abefundisi kushiye imibuzo kwabaningi.Kwasuka umsindo ngesikhathi kuvela izindaba zokuthi uSfiso unikele nge-AMG Mercedes-Benz GL 63 V8 kulo mfundisi ayethe wamsiza ngesikhathi egula ehlaselwe isifo senhliziyo.UNcwane wagxekwa ngokunikela ngemoto eyabiza u-R1.9 million ngoba emuva kwalokho kwavela ukuthi unina uNksz Fikile Ncwane akamondli futhi akasalubhadi nasekhaya.