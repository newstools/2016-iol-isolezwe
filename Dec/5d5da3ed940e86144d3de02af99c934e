SEKUQUBUKE indida ngokumiswa kwemenenja yoMkhandlu weTheku, uMnuz Sibusiso Sithole, okuthiwa uyalelwe iMeya uNkk Zandile Gumede ukuthi ahlabe ikhefu eliyisipesheli.Akucaci ukuthi umiselweni uSithole inkontileka yakhe nomkhandlu ephela ekupheleni kwale nyanga.Kwenzeka lokhu nje, Isolezwe lithole ukuthi uSithole ungomunye wabantu okulindeleke ukuba bahlolwe ikhono ngomsebenzi wokuba yimenenja.Leli phephandaba liphinde lathola ukuthi abantu abaningi okumele bahlolwe ikhono abanawo amava okuyinto enikeza uSithole amathuba okuthi abuyele kulo msebenzi ngoba unesipiliyoni.Umholi wekhokhasi yeDA emkhandlwini, uMnuz Zwakele Mncwango, izolo ubhalele uNkk Gumede emtshela ukuthi kumele ahoxise isinqumo sakhe sokumisa uSithole.UMncwango uthe umthetho awumvumeli uNkk Gumede ukuthi angamisa uSithole noma yisiphi isikhulu somkhadlu. IMeya ingathatha udaba ilufake emkhandlwini kube yiwona okhipha isinqumo, kusho uMncwango.Usabise ngokuthi uma uNkk Gumede engasihoxisi isinqumo sakhe bazophoqeleka ukuthi udaba balufake enkantolo. Sibona ukuthi imeya icabanga ukuthi ukuphatha umkhandlu kufana ne-spaza shop lapho umnikazi wesitolo ezikhethela yena ukuthi ngubani ozodayisa namhlanje ngesikhathi omunye eyothenga izimpahla ezidayisayo, kusho uMncwango.Uthe ngalesi sinqumo uNkk Gumede uphule isigaba somthetho wokusebenza komasipala uSection 5 othi izinsolo ezibhekiswe kunoma yisiphi isikhulu somkhandlu kumele zibikelwe umkhandlu.UMncwango uthe ngaphandle kwalo mthetho ziningi izinhlelo ezilandelwayo. Isenzo semeya sikhombisa ukuthi ifuna ukuba ngundlovu-kayiphikiswa, kusho uMncwango.Umholi wekhokhasi ye-IFP eThekwini, uMnuz Mdu Nkosi uthe udaba lukaSithole luqale ngeledlule ngesikhathi kunomhlangano. Phakathi kwezinto obekukhulunywa ngazo kuvele nendaba kaSithole kwaba neziphakamiso ezimbili, esithi kumele kwelulwe inkontileka yakhe ngezinyanga ezintathu noma kuqokwe umuntu omusha ozobamba endaweni yakhe. I, iningi lihambisane nokuthi akuqokwe umuntu omusha ozobamba, kusho uNkosi.Uthe nabo baseka ukuthi kuqokwe umuntu omusha ozobamba ngoba bakholwa ukuthi akuphephile ukuhlala nomuntu onganeme. Okunye okungaba isizathu sokumiswa kwakhe ukuthi mhlawumbe ungomunye wabantu abaqokelwe ukuthi benze inhlolokhono mayelana nomsebenzi wokuba yimenenja yomkhandlu mhlawumbe isinqumo esihle ukuthi ame kancane emsebenzini ngesikhathi kusaqhutshwa uhlelo lokuqasha umuntu, kusho uNkosi.Imizamo yokuthola uSithole izolo ayiphumelelanga, ucingo lwakhe belukhala lungabanjwa kanti nomyalezo athunyelelwe wona nge-sms akazange awuphendule kwaze kwashaya isikhathi sokushicilela.USomlomo emkhandlwini uMnuz William Mapena unqabile ukuphawula izolo wathi akuthintwe umkhulumeli womkhandlu uNksz Tozi Mthethwa.UNksz Mthethwa akazange aqinisekise ukuthi uSithole umisiwe noma cha kodwa uthe abazikhulumi izindaba zabasebenzi babo nabantu bangaphandle ngoba ziyimfihlo.Umhlaziyi wezepolitiki ozimele, uMnuz Thabani Khumalo uthe akuthusi ukumiswa kukaSithole ngoba selokhu engene esikhundleni akakaze azinze.Uthe ukumiswa kwakhe kuyizinkomba zokuthi akasadingeki. Ukuba bebesamdinga bebengeke bawukhangise umsebenzi wakhe, kusho uKhumalo.