INYUNYANA yamaphoyisa nojele, iPolice and Prisons Civil Rights Union (Popcru), isizwakalise ukukhathazeka ngezokuphepha emajele ngemuva kokushona kweziboshwa ezintathu kwalimala abangu-25 kade kulwa ojele neziboshwa ejele iSt Albans eBhayi ngoMsombuluko.Esitatimendeni esithunyelelwe abezindaba izolo, okhulumela iPopcru, uMnuz Richard Mamabolo, uthe badumele ngokwehlwa kwalesi sigameko ebesingagwemeka ukuba ezokuphepha ziqinile emajele.Lesi sigameko saseSt Albans senzeke kungakapholi maseko kulwe iziboshwa nojele kwelinye ijele, iLeeuwkop, eGoli. Sidiniwe futhi aseneme neze ngokuxega kwezokuphepha emajele kuleli okuholela ekutheni kwenzeke izigameko zalolu hlobo ezigcina zidlula nemiphefumulo yabantu, kusho uMamabolo.UMamabolo ukhwele wadilika kubaphathi bamajele wathi abayikhathalele impilo yamalungu abo. Indlela okungenwa ngayo emsebenzini lapho kusebenza khona ojele ababili abasuke begade inqwaba yeziboshwa ayiphephile neze futhi ibeka impilo yabo engcupheni, kusho uMamabolo.Uthe iziboshwa sezibonile ukuthi le ndlela yokusebenza ivuna zona yingakho zizenzela umathanda emajele.Izolo okhulumela uMnyango wezokuHlunyeleliswa kweZimilo, uMnuz Logan Maistry, umemezele ukuthi kumisiwe okwesikhashana ukuvakashelwa kweziboshwa eSt Albans kulandela isigameko.UMaistry uthe iPhini likaNgqongqoshe, uMnuz Thabang Makwetla noKhomishana kazwelonke uMnuz Zach Modise izolo bazovakashela eSt Albans beyohlola isimo ngemuva kwesigameko. Uthe ngokwemibiko abayitholile iziboshwa zigwaze ojele ngezinto ezibukhali kwashona abantu abathathu kwathi abangu-25 balimala.UMaistry uthe zikhona izinyathelo ezinqala esezithathiwe emkhankasweni wokuqinisa ezokuphepha emajele.