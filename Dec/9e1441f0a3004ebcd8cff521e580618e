IKOMITI lemfundo ephakeme ePhalamende selinxuse abafundi abangazifakanga izicelo zoxhaso esikhwameni semali iNational Students Financial Aid Scheme (NSFAS) ukuthi bazifake ngokushesha.USihlalo waleli komiti, uNksz Connie September, uthe abafundi abazifake izicelo njengoba lesi sikhwama sizophinde sivulele izicelo kulabo abangazange bazifake.Uthe ukuphinde kuvulwe kabusha kwezicelo kukhomba ukuthi uhulumeni uzimisele ekutheni wonke umfundi athole ithuba lokufunda. Labo abangazifakanga izicelo abasheshe bazifake ukuze bakwazi ukuthola uxhaso. Baningi abafundi abazosizakala ikakhulu labo abangakwazanga ukufaka izicelo kusenesikhathi, kusho uNksz September.Lesi sikhwama sizophinde sivule ithuba lokufaka izicelo ngoJanuwari 9 kuze kube uJanuwari 20, ngonyaka ozayo.UNksz September uthe uyajabula ukuthi kuneminye imikhankaso yokuthi kuqoqwe imali yokuxhasa abafundi. Abafundi sebeyabona ukuthi imfundo yinto esemfashinini ngokuthi babe nemikhankaso yokuqoqa imali ukuze kusizakale labo abangenayo imali. Miningi imikhandlu yabafundi ezikhungweni zemfundo ezehlukene eyenza lokhu, eqoqa imali ezinkampanini ezinkulu, kuqhuba uNksz September.Abafundi baseWits nakwamanye amanyuvesi baba nemikhankaso yokusiza labo bafundi abangenayo imali yokufunda.Ngonyaka ozayo kuzoba nokuphefumula kubafundi abanabazali babo abahola ngaphansi kuka-R600 000 njengoba bengeke banyuselwe imali yokufunda.Ingxenye yokunyuswa kwemali yalaba bafundi izokhokhwa nguhulumeni njengoba baziwa nge-missing middle.Babalelwa ku-233 000 abafundi asebefake izicelo zoxhaso kwiNSFAS ngonyaka ozayo. Bangaphezulu kuka-400 000 abafundi abazoxhaswa yilesi sikhwama emanyuvesi nasemakolishi amaTechnical Vocational Education and Training.