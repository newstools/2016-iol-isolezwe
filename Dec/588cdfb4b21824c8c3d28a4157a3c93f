UFUNA ukusebenzisa imidlalo yaseJapan ukuzithengisa emaqenjini aphesheya umdlali weMamelodi Sundowns uKhama Billiat.Iqembu likaBilliat elingompetha beCaf Champions League lizohlangana namaqembu anzima eNdebeni yoMhlaba yamaqembu kule lizwe lase-Asia kusukela ngeSonto.ISundowns ishaye iFree State Stars ngo 4-1 emdlalweni wayo wokugcina ngaphambi kokuqala kwalo mqhudelwano. Leli qembu lasePitoli lizovula nozowina phakathi kwe-Auckland City yaseNew Zealand neKashima Antlers yaseJapan, ngeSonto. Amanye amaqembu akulo mqhudelwano yiReal Madrid yaseSpain, Athletico Nacional yaseColombia neClub America yaseMexico. Kufanele uzimisele uma udlala ekhaya bese wenza okufanayo nasekuhambeni ngoba awazi ukuthi ngubani okubhekile. Ngiyethemba nakozakwethu kunjalo. Ngifuna ukudlala kahle ngilungise lapho ngishoda khona. Leli yithuba elingandile empilweni, kusho uBilliat.Uthe abayele ukuyosinisa amahleza eJapan lo mdlali odabuka eZimbabwe. Kufanele sazi ukuthi siyokwenzani eJapan. Sijabulile kakhulu ukuthi siya khona nokuyithuba elingajwayelekile. Asiyeli ukuyochitha isikhathi nje lapho. Siyokwenza esijwayele ukukwenza ngeke sizitshele ukuthi sidlala emqhudelwaneni omkhulu, kubeka uBilliat.Uthe ukudlala namaqembu anqobe imiqhudelwano emikhulu lapho ephuma khona ngeke kube ngumsebenzi olula. Nokuzitshela ukuthi badlala kahle lapha ekhaya uma sebekulo mqhudelwano kufana nokuzimbela igodi. Ukuyodlala nabanqobe izindebe ezahlukene kusho ukuthi ngeke kube lula emidlalweni esizoyidlala eJapan. Wonke amaqembu awafikanga kule midlalo emikhulu kangaka ngephutha, kuzoba ngumqansa. Akufanele sizitshele ukuthi siyayinqoba imidlalo yethu ngoba lokho kungasifaka engozini, kusho uBilliat. Nokho amaqembu abazobhekana nawo kulo mqhudelwano kufanele ezwe ukuthi iSundowns ifikile ngokusho kwalo mdlali ozobuye ayibambe ku-Africa Cup of Nations neZimbabwe, eGabon, ngoJanuwari. Kufanele siphume siyobakhombisa ukuthi singompetha singadlali sengathi silwela ukungadliwa yizembe. Uma singadlala ngendlela esidlala ngayo kuzoba lula. Ukushaya iStars emdlalweni wokugcina weligi bekubalulekile njengoba beya kule midlalo ukuze bafike khona behambela phezulu ngokusho kukaBilliat. Ukudlala kahle bekubalulekile emdlalweni wethu wokugcina lapha ekhaya ukuze siye nokuzethemba eJapan. Likhulu ithemba lokuthi sizokwenza kahle kule midlalo, kusho uBilliat.Lo mqhudelwano uzosongwa ngoDisemba 18.