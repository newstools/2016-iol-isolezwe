UMKHOKHELI webandla laseMlaza oshadise amadodakazi amathathu alamanayo ngosuku olulodwa ngempelasonto uthi uzobakhomba esontweni abacabanga ukuthi unomuthi wenhlanhla ngoba isibusiso usithole khona.UNKK Thembisile Khumalo (57) osonta eFire of God Ministries okushade khona amadodakazi akhe, uthi naye wagcina eshaywa wuvalo kufika abakhongi belandelana ngo-Okthoba becela umshado emadodakazini akhe. Ukulotsholwa kwawo amasonto elandelana kwenze ukuthi afune ukushada ngosuku olulodwa okuqophe umlando emndenini nasebandleni. UNkk Khumalo onamadodakazi ayisihlanu nendodana eyodwa, usesele ekhaya noHlengiwe (23) njengoba zonke izingane zakhe sezishadile.Kwabashade ngoMgqibelo nguNompulelelo (29) oshadele kwaShezi eMtshezi, uNokukhanya (27) oshadele kwaNtinga eMariannhill noNondumiso (25) oshadele kwaKhuboni eDassenhoek. Bonke balotsholwe ngokulamana kwabo ngo-Okthoba 8, 15 no-20. UNompumelelo wayevele eseceliwe, abakhongi babuya ngo-Okthoba 8 bezoqedela izinkomo bacela nomshado. UNokukhanya ubezoqala ukulotsholwa nabo babefuna ukufika ngomhlaka 8 ngabahlehlisela u-15 ngoba sekucele kuqala abakwaShezi. Laba baNokukhanya bazishaya zonke izinkomo bembesa. Uthe engazelele kwafika abakhongi bakwaKhuboni ebusuku kuwuLwesithathu bezobika ukuthi bafuna ukuzozishaya zonke ngo-Okthoba 20. Akubanga mnandi sengibona ukuthi amadodakazi ami ayahamba wonke kodwa ngingeke nginqabe ngoba sengiwathathile namalobolo. Bese ngisaba nokwamukela imali ngoba nabantu bese bebuza ukuthi kanti ngenza ngani. Abanye abakhongi ngicele bahambe nayo imali sengisaba izigebengu, bayifaka ebhange ngakusasa, kusho uNkk Khumalo.Uthe akukho muthi wenhlanhla enza ngawo futhi akazange ayibone inkinga uma amadodakazi efuna ukushada ngosuku olulodwa ngoba ayezwana. Uthe nabakhwenyana bavele bazwana kwangathi ngabandawonye.UNkk Khumalo uthe yize kumnandi ukushadisa kodwa kuse ngokunye ngeSonto engena wonke amakamelo amadodakazi kushaya umoya. Usefisa izinsizwa zime kancane kuthunjana wakhe uHlengiwe asele naye. Ngiyazi umshado uyisibusiso kodwa ngisafuna ukuhlala noHlengiwe ngoba uma eshada ngosala ngedwa. Ngabakhulisa kanzima uyise washona ngo-1993 ingane yokugcina inonyaka. Umshado uyisibusiso ngoba nami ngashada ngineminyaka engu-18 futhi sagana sonke ekhaya. Indlela abenovalo ngayo kuhlelwa imishado uze wahambisa izithombe zamadodakazi esontweni zayothandazelwa. UBishop Bhekisisa Buthelezi obeshadisa uthe kuqopheke umlando ebandleni lakhe. Bengiqala ukubona into enje kodwa izinhlelo zikaNkulunkulu aziphikiswa. Isibusiso esehlele umama Khumalo simfanele ngoba akakhulumi, uyathandaza kuphela, kusho uButhelezi.