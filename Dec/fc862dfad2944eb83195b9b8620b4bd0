ISILOMO somculi wowokholo esishone ngoMsombuluko ekuseni, uSfiso Ncwane, besingakaze sikhale ngezinso okuthiwa zibe yimbangela yokudlula kwaso emhlabeni.Lokhu kuvezwe nguSimphiwe Mzelemu obengahlukani noNcwane njengoba bebecula ndawonye.UMzelemu uthe isifo abasaziyo sikaNcwane yinhliziyo nayo eyalashwa waba ngumqemane. Usishiye kusaseva kakhulu. Akakaze akhale ngezinso. Namanzi futhi ubewaphuza. Besithi uma sihamba sibe ne-cooler box sifake iziphuzo ezinikeza umfutho athi singawakhohlwa amanzi. Yena ubethanda lawa amakhulu, thina asithengele lawa amancane, kusho uMzelemu oqale ukusebenza noNcwane ngo-2003.Uthe ngoMgqibelo ngesikhathi eyonandisa eLimpopo wayeseqalile ukugula kodwa waqhubeka nokucula ngoba ethi uhlonipha abalandeli bakhe kanjalo nabezindaba ngoba kwakuwumcimbi weThobela FM. NgoMgqibelo ubeseqalile ukuphelelwa ngamandla kodwa wacula ngoba ehlonipha abalandeli. Washo futhi ukuthi akazizwa kahle. Wakhombisa ubusosha. Eseya esibhedlela amandla abesephelile engasakwazi nokuhamba, kuchaza uMzelemu.UMzelemu uthe wazane noNcwane eMthwalume. Uthe wayecula eqenjini lombhaqanga, uNcwane ecula kwelowokholo, iCreation of God bengenela imincintiswano.&quot;Uthe uma ehamba eya eGoli ngangena kuCreation of God. Ngo-2003 usilandile wathi ufuna sisebenze naye ngoba efuna siphumelele sonke. Ukhiphe i-albhamu ethi Baba Ngiyabonga nethi Isiphephelo Sami. Uqhube wathi izinto azihambanga kahle eGoli babe sebebuyela KwaZulu-Natal bezoqala kabusha.Uthe lapho bebehambela izinkonzo becula mahhala, ngenhlanhla uMasipala wangakubo eMzumbe usaholwa ngowayeyiMeya uMondli Chiliza wawubaqasha. Sakwazi ukuphila kwaze kwaba ukuthi uvula inkampani yakhe esebenzisana neRevolver nomama uNcwane (Ayanda). Sayibona inqubekela phambili kuze kube yimanje. Ubesiphethe kahle, singaxabani futhi ubesifundisa umsebenzi womculo ukuze sikwazi ukuzimela. Uthe ngendlela abebesondelene ngayo bekuthi uma egodukile, bengasebenzi, zingapheli izinsuku ezimbili uNcwane engashongo ukuthi akabuye. Iphupho lakhe ngami bekungukuthi ngimsize inkampani ikhule ibe nabaculi. Njengoba engasekho nje, ngeke ngiwuyeke umculo futhi ngizosizwa umama uNcwane ukuthi sikhulise inkampani. Ngifuna ukukhulisa abanye abaculi ngeke ngiphele amandla. Ngizomenza aziqhenye ngami. Izolo ngesikhathi leli phephandaba lihambele eMthwalume, amalungu omndeni kaNcwane ahlanganisa unina uFikile nodadewabo uGugu, abengekho eseGoli. Bekukhona amanye abelalele uhlelo lokumkhumbula kuKhozi FM, ebuzwa ngoNcwane nokukhula kwakhe athe awanalo ulwazi olungako ngoba ukhulele KwaQoloqolo.