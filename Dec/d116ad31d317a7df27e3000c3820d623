UMfundisi waseBusheni Faith Mission eManguzi, KwaMhlabuyalingana, usolwa ngabanye abazalwane ngokubacela ucansi uma ebakhulekela. Isolezwe lithole ukuthi uMfundisi Clifford Makhanya (34) umisiwe ekushumayeleni ebandleni ngenxa yalezi zinsolo.Abesifazane ababili abathi bayizisulu zikaMakhanya abakhulume neSolezwe bathe le nceku ize yabathembisa ngisho umshado ithi induku yayo inogcobo lukaNkulunkulu ngoba uthola abantwana uma ungenabo. Omunye walaba besifazane ushadile, omunye akashadile kanti bathi bakhethe ukuphumela obala ngoba befuna kusizakale nabanye abasenkingeni efanayo kodwa abesabayo ukuphumela obala. Uma echaza omunye wabesifazane uthe ubengumholi wentsha kanti uMakhanya ubengumuntu wokuqala ambikelayo uma enenkinga. Ngelinye ilanga ngiye kuye ngicela angikhulekise ngifuna ukuthola umsebenzi njengoba kade ngaqeda ukuphothula iziqu zami kodwa angiwutholi umsebenzi. Waqale wathi asikhuleke ngemuva kokukhuleka wangitshela ukuthi unezinkinga emshadweni wakhe ngenxa yokuthi wathola unkosikazi ongakhethwanga nguNkulunkulu. Ngosuku olulandelayo wangibiza saxoxa wathi ufuna ukungishada, imizwa yakhe ifuna mina. Ngadobeka ngagcina sengimthanda ngoba ethe umatasa nesehlukaniso, kuchaza owesifazane. Owesifazane oshadile naye okhala ngoMakhanya uthe waya kuye eyofuna umkhuleko ngoba eseshade iminyaka emihlanu engatholi abantwana. Waqala wangibikela ngonkosikazi wakhe wathi washada umuntu okungeyena, wacela ukungishada, wethembisa ukuthi ngizobathola abantwana uma ngilala naye. Wayegxeka umyeni wami ethi akakholwa, encoma induku yakhe ethi inogcobo. Isolezwe lithole ukuthi isigungu esiphezulu sebandla sithathe isinqumo sokumumisa uMakhanya kuze kuphothulwe uphenyo. UMakhanya ethintwa ngalolu daba uvumile ukuthi lukhona wagxeka izikhulu zebandla wathi ziphethwe yipolitiki enenzondo ngaphakathi ngoba zifuna ukumcekela phansi. Uthe yizo ezithumele abesifazane ukuze kungcoliswe igama lakhe. Seluxoxiwe lolu daba kodwa alukafiki esiphethweni yikho ngingathandi ukukhuluma ngalo kakhulu. Akekho owesifazane engake ngamcela ucansi, yinto esabalaliswa ngabathile abangangifuni kuleli bandla, kusho uMakhanya. Unobhala webandla, uMnuz Khoza (unqabile negama lakhe), uthe lezi zindaba zibucayi ngeke azikhulume nephephandaba. Akukho engikubikelwe yizisulu kodwa ngisazophenya ukuthi ubani okhiphe lolu daba, kusho uKhoza. Abesifazane bakugcizelele ukuthi bambikela uKhoza wathi bazomumisa uMakhanya.