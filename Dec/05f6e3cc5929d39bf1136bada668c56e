KUSALE enkundleni abasolwa abayisishiyagalombili, obekukhona kubona nenyanga ebidumile KwaZulu-Natal, ngesikhathi abasolwa ngobugebengu betholana phezulu namaphoyisa emgwaqweni u-R107 ngaseMafakatini, izolo entathakusa.Omunye wabasolwa kuthiwa yinyanga uMnuz Mduduzi Manqele (osesithombeni) oke waba sematheni ngemuva kokutholakala kwekhanda lomuntu efrijini emzini wakhe ngo-2012. UManqele (51) waphunyuka kuleli cala kodwa uRoger Thusi ayesolwa naye wagwetshwa. Ithimba leSolezwe izolo liye emzini kaManqele eMafakatini lafica kukhala ibhungezi kanti nezitolo zakhe bezivaliwe.Amalungu omphakathi akhulume naleli phephandaba athe uManqele ubengasemningi eMafakatini ubefika nje ngoba kukhona azobelapha.Umthombo weSolezwe oyiphoyisa ukuqinisekisile ukuthi kubasolwa bekukhona noManqele. Uthe abasolwa balanyelwe amaphoyisa belandelana ngezimoto besendleleni beyoqhumisa imishini yemali ngamabhomu. Kwenye yezimoto zabo kutholakale nemithi kukhona nokubukeka sazicubu zabantu ezithathiwe ukuze ziyohlolwa, kusho umthombo. Indodana kaManqele engazange isinike igama layo izolo inqabile ukuphawula.Okhulumela oKlebe uBrigadier Hangwani Mulaudzi uthe abasolwa abayisishiyagalombili badutshulwe bashona bedubulana noKlebe noPhiko olwehlukene lwamaphoyisa ombutho weSAPS.UMulaudzi uthe oKlebe bebelunywe indlebe bacela usizo emaphoyiseni ukuze kuvinjwe izimoto zabo.Uthe abasolwa bebefunelwa amacala ehlukene okubalwa awokubulala, ukubamba inkunzi kuhlonyiwe nokuqhumisa imishini yemali.UMulaudzi uthe basola ukuthi abasolwa bebeyoqhumisa imishini yemali eHowick ngesikhathi bevinjwa amaphoyisa. Abasolwa abazange bayihlo-niphe imiyalelo yamaphoyisa yokuthi bame babe sebevulela ngenhlamvu bebhekise emaphoyiseni okuholele ekutheni kudutshulwane. Abasolwa bazamile ukubaleka kodwa amaphoyisa abavimba. Abayisishiyagalombili badutshulwe bashona oyedwa walimala. Olimele uphuthunyiswe esibhedlela lapho eqashwe khona amaphoyisa, kusho uMulaudzi. UNgqongqoshe wezokuThutha nokuPhepha KwaZulu-Natal uMnuz Mxolisi Kaunda izolo ukhiphe umyalezo oshubile wawubhekisa ezigebengwini wathi amaphoyisa aqaphe ngelokhozi ukubhekana nezimo ezibeka impilo yawo engcupheni. Uthe abadubula amaphoyisa kumele balindele ukuthi azophindisela.