Abanye bathi uWillard Katsande usithole lesi siteketiso ngenxa yokuqinisa unyawo enkabeni yenkundla okushiya amadoda ehlinile sengathi akhume into emuncwana njengo-vinegar, abanye bathi kungenxa yegama lakhe uWillard njengama-chips akwaWillards, babodwa nabathi yindlela abukeka ngayo yenza kube sengathi umumethe okumuncwana. Yena uziphendulele kanje;MAWILLIES brazo, kwangathi ulele nje, ulala emini?IMPELA ngishisa ubuthongo sengivuswa yilolu cingo lwakho. Bengilulindele. Ukulala emini yinto yemihla kubadlali ikakhulu uma kunomdlalo oseduze. Lokhu sikwenzela ukuphumuza izinyawo nemilene. Baningi abadlali ongathola ukuthi balele uma ubafonela emini.NGIYAKUZWA, yini enye oyenzayo uma uphumule?NGIYAZIHLALELA nje ngibuke ama-series. Angiyena umuntu okhonze ukugcaluza emgwaqweni nasenxanxatheleni yezitolo.YIMAPHI la ma-series okhuluma ngawo? Uwabuka kwithelevishini?CHA angivamisile ukuwabuka kwithelevishini ngoba ngisuke nginqene ukuphazamisa izingane zizibukela opopayi nezinhlelo zazo. Ama-series anjengePower, Blacklist, Confidence. Ngiyawa-downloader bese ngiwabuka kwi-laptop. HHEYI ubani obengacabanga ukuthi uKatsande unesikhathi sokubuka amafilimu kwi-laptop. Ukhuluma ngezingane, ngezakho? Zingaki?YEBO ngezami. Zimbili. Omunye uneminyaka eyisikhombisa, omunye uneyisishiyagalolunye. USUKHULISILE. Ushadelwe?CHA angikashadelwa. Ngilinde inkontileka entsha kwiChiefs. Uma ngiyithola ngeke ngisachitha sikhathi ngizohambisa amalobolo ziwushaye.AMALOBOLO? Kanti ungowaseMzansi umama wezingane? Noma niyalobola naseZimbabwe okukanye usubhungukele eNIngizimu Afrika usugcina amasiko akhona?CHA umama wezingane owaseZimbabwe kodwa asisazwani naye. Umuntu engizomshada ngowaseNingizimu Afrika. Yintokazi nje yaseKapa esesithandane nayo iminyaka emithathu. Yiyo le engifundisa isiZulu.UNEZIMANGA ndoda... intombi yakho yaseKapa ikufundisa isiZulu? Bengingalindela ukuthi ikufundisa isiXhosa.NASO uyangifundisa sona kodwa angisikhathalele kangako. Empeleni ngokwami ngisifundela ukwazi umehluko phakathi kwaso nesiZulu ngoba ngokwami ngifuna ukukhuluma isiZulu hhayi isiXhosa.KULUNGILE, livelaphi igama likaSalt n Vinegar?HA HA HA! Ngilithole sengikwiChiefs, bekukhona enye insizwa ebizwa ngoLuthando Zibeko. Yiyo eyangiqamba leli gama. Anginaso namanje isiqiniseko sokuthi ibilisusela kuphi kodwa ngokwazi kwami kungenxa yala machips akwaWillards, isalt and vinegar.NGIYAWAZI lawo machips, anezinhlobo ezihlukile njengo-fruit chutney, bbq, cheese nokunye. Kungani pho uZibeko aqoka i-salt n vinegar?ANGAZI-KE nami lapho (Ephela yinsini). Ngike ngizwe izitori ezahlukene kodwa anginankinga nazo. Ziyangihlekisa kunalokho. Abanye bathi ngingusawoti weChiefs, abanye bathi indlela engidlala ngayo ishiya izitha kungathi ziphuze uvinegar.KULUNGILE asidlule lapho. Sibuyele ezinganeni. Uthe nihlala nobathathu?YEBO sihlala sobathathu. U-anti osizayo ufika ahambe. Uma ngihambile kuza umzala wami ohlala eKrugersdorp azobagada. Ujwayele vele ukufika.WUWE ovuka ubenzele izikhafutini?YEBO ngiyavuka ekuseni ngibenzele ukudla nomphako. Yimi futhi ophekayo.UJWAYELE ukubaphekelani?NGIPHEKA konke nje ukudla kodwa ngikhonze uphuthu nesitshulu senyama yenkomo.USUKU lwakho olujwayelekile luma kanjani?NGIVUKA ekuseni ngenzele izingane ukudla nomphako bese ngiya ejimini. Ngiqala ukudla uma sengibuya ejimini mhlawumbe ngo-1. Ngibuyela ekhaya ngiyoziphumulela. Ngaphambi kokulungisa ukudla kwakusihlwa.UDLA kabili ngosuku?YEBO.KUNGANI?ANGIDLI ekuseni. Angikujwayelanga. Ngiya ejimini ngingadlile ngigcina ngokuphuza amanzi ngize ngidle sengibuya ejimini. Ukungadli ekuseni ngikujwayele ngisakhula ngisebenza epulazini. Bengivuka ekuseni singekho isikhathi sokudla futhi kungekho kwezinye izikhathi. Kugcine kuwumkhuba ukudla emini imisebenzi isiphothuliwe. Bengivuka ekuseni ngiyosenga izinkomo bese ngiyohlahla umoba ngenze neminye imisebenzi yasepulazini. NIVAMISE ukuzikhiphela kuphi nabangani bakho?ANGIYINGENI nje indaba yokuzikhipha. Uma ngiphumile ngisuke ngivakashise izingane. Uma singadlali siyahamba kwezinye izikhathi siye nasebhishi eThekwini. Impilo yobumnandi angiyithandi. Mhlawumbe yindlela engikhule ngayo eyenza lokhu.USAWUKHUMBULA umholo wakho wokuqala nemoto ngokunjalo?YEBO umholo wokuqla bekuwu-US$100 olingana no-R1 400. Bengidlala kwiFrontiers yaseMutare ngasekhaya ngo-2006. Bekusikhathi sokufika kwe-dola laseMelika eZimbabwe. Imoto yami yokuqala bekuyiBMW 3 Series. Ngiyithenge sengikwiChiefs.UYENZENI leyo mali?NGITHENGE ukudla kwasekhaya. Umama ubengasasebenzi.YINI enye osuyenzile ngemali yebhola?NGAKHELA umama umuzi omuhle eZimbabwe ngafundisa nomshana kusuka eqala isikole njengoba manje esebhala umatric. Ngiyaziqhenya ngalokho.UMA uya ekhaya ungena emgwaqweni noma uyandiza?UMA sivalile ngoDisemba noma ekupheleni kwesizini ngihamba ngemoto kodwa uma isikhathi sisincane ngiyandiza.UYAZIGQOKA izibuko zokufunda?CHA angizigqoki kodwa ngiyazifunda izincwadi ngenhloso nje yokugcina umqondo wami ubukhali.AMAPHEPHA nama-magazine wona?ANGIWAKHONZILE amaphephandaba nama-magazine. Kuye kube ngcono udlale kude nawo ngoba akumnandi ukufund ngawe uthole ukuthi uyagxekwa.UNABO abaxhasi njengabanye abadlali?CHA anginabo mfowethu. Ngidlala ngeNike nje ngoba yiyo eyeseke iqembu. Bonke abangenabo abaxhasi bagqoka yona kanti kukhona abanye ebaxhasile ngokwabo.ALIVUVUKA-LELI nje ikhanda ngenxa yokuhlale unconywa?NGEKE ngivuvukalelwe yikhanda ndoda. Phela ngiyayazi into engiyizele eNingizimu Afrika, ngizele ukusebenza. Ngiziphathisa okwebhizinisi. Yingakho uma ngingena enkundleni ngizidela ngoba ngizibuka njengebhizinisi. Uma ngenza kahle iyasimama ibhizinisi kanti uma ngishaya udaka lizowa bese kulamba izingane zami. Ngeke-ke ngiyivumele leyo.YILUPHI uhlobo lwempahla oluningi kwi-wardrobe yakho?KUGCWELE obhogathi namabhantshi. Ngikukhonzile ukugqoka kanjalo.UBANI okuqambe igama likaWillard?Ngubaba. Wangiqamba ngoba aye ngumlandeli wenye injini yangakithi uWillard Khumalo owayeshaya ibhola elinenkosi phakathi. Udlule emhlabeni ngonyaka odlule Kodwa ngibe nenhlanhla yokuhlangana naye ngaphambi kokuthi adlule emhlabeni nyakenye.UYIHLO yena usaphila?UDLULE emhlabeni ngineminyaka eyisishiyagalolunye.NIBANGAKI kwenu?BESIYISIKHOMBISA kodwa sesisele sibahlanu. Mina ngingowokugcina.UTHUMBU? Kufanele engabe ukhule uphakathi komhlane nembeleko yize belingasekho itaima...?LUTHO usizi belubuzwa kimi. Angazi noma yingoba yimi ngedwa umfana kwethu kodwa ngikhule kunzima impela njengoba ngize ngasebenza epulazini.YIMUPHI umculo owulalelayo?NGIYAYILALELA i-hip hop yaseMzansi ikakhulukazi uma nginentombi yami ngoba iyawuthand lo mculo. Kunomculi waseZimbabwe, u-Alick Macheso, ocula umculo obizwa ngeSungura, nguye engimlalela kakhulu.IGENGE eningi yaseZimbabwe esengike ngahlangana nayo iyazifela ngeReggae. Kudalwa yini lokhu?YINGOBA inomlayezo ophilisayo. Emculweni ngibeka phambili umlayezo phambili kunesigqi sengoma.SIKHONA isicaphuno noma ivesi ophila ngalo? MATURITY begins when you stop making excuses and start making changes, Angicaphuni muntu kodwa yinto engiyifunde ngokukhula. OKUNYE ngoKatsa-nde:n Uhamba ngeBMW X6 eneminyaka emibili eyithengile,n Izincwadi zokushayela uzithole eneminyaka engu-24,n Ukhuluma isiNgisi, isiShona, usasifunda isiZulu nesiXhosa.n Ukhetha itiye kune-coffee - Ikhofi elabantu asebegugile. 