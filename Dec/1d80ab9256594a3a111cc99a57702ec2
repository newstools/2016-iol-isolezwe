AYASHABALALA amathemba okuthi ayophinde ayithole imali yawo engu-R55 000 amalungu estokofela sasemjondolo, iThuthukani oThongathi, ngemuva kokuthi kubhuntshe uhlelo lokuthi abuyiselwe yona. NgoLwesihlanu, bekulindeleke ukuthi bahlangane nomqashi kasikhwama wabo abebekade benethemba lokuthi uzomnika imali okuthiwa uyidlile kodwa kwangenzeka.Bathole ukuthi usikhwama wabo weminyaka emithathu, uNksz Nomasonto Mdletshe (33) uhambe isinyenyela ezintatha zangoLwesithathu ngemuva kokuthi bamshaya baze bamshisa nge-ayina ngoMsombuluko okwakumele bahlukanise ngawo imali.UNksz Mdletshe ugcine esevuma ukuthi ubeqamba amanga uma ethi ubanjwe inkunzi kepha waboleka udadewabo nosisi asebenza naye uR30 000 umuntu ngamunye kepha bahluleka ukuyibuyisa.Ekhuluma neSolezwe izolo uthe usesesibhedlela njengoba noKhisimusi ewudlele khona. Umqashi wami ubethe uzofika kimina ngoLwesihlanu ngemuva kokumtshela ukuthi ngisenkingeni abantu bangishaye bacishe bangibulala befuna imali yabo yestokofela. Ngibone ukuthi nginyenye ezintatha zangoLwesithathu ngiye esibhedlela ngoba izinhlungu zingibulala. Esibhedlela bafike bethuka, baze bathi bayaqonda ukuthi ngonile kodwa bekungamele bazibambele umthetho ngezandla, kusho uNksz Mdletshe.Uthe onesi bambuze kaningi ukuthi akabavuleli ngani icala abamshayile kepha wenqaba ngoba esaba ukuthi kuzobhebhethekisa ukuthukuthela kwabo. Kuyimanje ngiphithene ikhanda, angazi ukuthi le mali engaka ngizoyithathaphi. Angazi nokuthi ngiphephe kangakanani uma ngibuyela kuleya ndawo ngaphandle kwemali yabo. Angazi ngenzenjani ngoba leya ndawo ibikahle ngoba iseduze kwasemsebenzini. Nodadewethu uyangizwela kodwa ayikho into angangisiza ngayo ngoba naye akanamali, kuqhuba uNksz Mdletshe.Ilungu lestokofela elingathandanga ukuzidalula lithe sebeqala ukungabaza ukuthi bayophinde bayithole imali yabo. Ngemuva kokuzwa ukuthi usesibhedlela nokuthi umqashi wakhe akasezi, amanye amalungu estokofela avele aziyela emakhaya. Sabona ukuthi lo muntu kusazothatha isikhathi ukuthi aphume esibhedlela ngoba ulimele. Sibe noKhisimusi oyincikinciki kwama nezinhlelo zethu ngenxa yobugebengu bakhe, kusho leli lungu.