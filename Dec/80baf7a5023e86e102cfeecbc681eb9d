UMFUNDISI uHamilton HQ Nala ugxeke ingoma yomculi wowokholo ongasekho uSfiso Ncwane ethi Kulungile Baba ekhala ngokuthi ikhohlisa abantu. Ukusho lokhu emcimbini wokugubha unyaka kwasungulwa isizwe somNala obuseNala Mandate, eMbilo, eThekwini ngoMgqibelo. Musa ukucula amaculo aphuphile, musa ukuthi uma uhlushwa ngabantu uthi kulungile uma kuyintando kaNkulunkulu, uyayazi intando kaNkulunkulu? Konke okuhle kuvela kuNkulunkulu, uma kukubi akuveli kuye. Uyajabula uNkulunkulu uma uphumelela. Ungalokothi ukholwe wukuthi izinto ezimbi zenziwa nguNkulunkulu. Anginandaba noma leli culo lawina imiklomelo, izwe liwinisa izinto zalo, nami ukube ngangiwuSathane ngabe ngaliwinisa leli culo, kusho uNala.Uthe yena unamaculo akhe awambulelwa nguNkulunkulu hhayi lawa afana nelithi Indlela idlula la, nawe uzodlula la, aphuphile.Echaza isizwe somNala, uthe siyisizwe esikhethekile esenza intando kaNkulunkulu. Siyisizwe esinobudlelwano noNkulunkulu, uMdali wakho konke. Sibusa naye phezu kwazo zonke izinto. Siyisizwe esinothile, esinomcebo ongachazeki. UbuNala buqala engqondweni, buyindlela efanele yokucabanga. Siyisizwe esingaguli, ngiphilisa abantu egameni likaJesu mina, kusho uNala.Uthe abefundisi abamgxekayo bazigulisa ngobala ngoba yena uqhubekela phambili nentando kaNkulunkulu. Abefundisi abangigxekayo ngababuza ukuthi bayabakhulekela yini abantu basinde na? Mina ngikhuleleka abantu baphile. Bangaphezu kuka-10 abantu okuthiwa bavuka sebefile emuva kokuphuziswa iFaith Water yami. Sinemikhiqizo ehlukahlukene esiza abantu, angikaze ngithi ngiyaphilisa mina kodwa ngabantu abathi bayaphila emuva kokusebenzisa imikhiqizo yami, kusho uNala.Uthe uhlela ukuvula ibhange lomNala, isikole sabo, inyuvesi yabo, idolobha elithi bona elizoba nazo zonke izinsiza abazidingayo. U-Israel waqala eyisizwe esincane, wanda waba yisizwe esikhulu nesizwe somNala siyakhula. Asiyi ndawo futhi siyohlala sikhona. Abasigxekayo banenkinga ngoba thina siya phambili, kusho uNala.Ubecula amaculo ebandla ehambisana namakhosikazi akhe amane abedansa eduze kwakhe.Umfundisi uVezokuhle Nala ongumfowabo omncane kaNala, uchaze umfowabo njengesibusiso ethi ngesikhathi esengumfundisi ojwayelekile babengamnakile kodwa emuva kokusungula isizwe somNala babusiseka.Ngemuva kokubusisa abantu uNala ube esehamba namakhosikazi akhe amane abizwa ngezindlovukazi njengoba yena eyinkosi yomNala. Ubukhona nomndeni wakhe nabefundisi bakwamanye amabandla ake wasebenza kuwona.