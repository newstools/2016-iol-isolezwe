AKAWUVALI umlomo ngezinga labafana bakhe umqeqeshi weCape Town City, u-Eric Tinkler, odle isicoco sakhe sokuqaka njengomqeqeshi ebholeni elikhokhelayo.EzikaTinkler ziqumbe phansi iSuperSport United ngo 2-1 ePeter Mokaba Stadium, ePolokwane, eLimpopo, ngoMgqibelo. Amagoli aguqise Amatsatsantsa A Pitori abaselwe enethini ngu-Aubrey Ngoma noJudas Moseamedi kwathi eleSuperSport lashaywa nguKingston Nkhatha.UTinkler ubeqala ukunqoba isicoco selokhu eqale ukulolonga ezimele ngesizini edlule. Phambilini ubesebenza njengephini ikakhulukazi elikaRoger de Sa.Uqale ukuzimela ngesikhathi esayibamba ku-Orlando Pirates. KweZimnyama ufinyelele emidlalweni emibili yamanqamu.Ushaywe yi-Etoile du Sahel yaseTunisia kowamanqamu weCAF Confederations Cup kwathi ekupheleni kwesizini waguqiswa yiSuperSport kwifayineli yeNedbank Cup, ePeter Mokaba. UTinkler, owayekhona iBafana Bafana idla isicoco seCAF Africa Cup of Nations ngo 1996 uphinde waba ngumqeqeshi wokuqala emlandweni wePremier Soccer League (PSL) ukushaya uStuart Baxter emdlalweni wamanqamu.Ekhuluma kuthelevishini ngemuva komdlalo uTinkler ubabaze ukuzinikela kwabafana bakhe abadlala ibhola elineNkosi phakathi futhi elihehayo. Ngifuna ukuncoma abafana bami ngokuzinikela. Ukuba ngompetha beTelkom kubafanele. Ngiyaziqhenya ngabafana bami. Indlela abebezimisele ngayo kulezi zinyanga ezine ezedlule iyamangaza. Ngiyayithanda indlela abalwa ngayo. Impumelelo yabo ibafanele. Ngababona ngosuku lokuqala sihlangana nabo ukuthi banekhono eliyisimanga, kusho uTinkler.I-City akukapheli ngisho izinyanga eziyisithupha isunguliwe kwazise ithenge iMpumalanga Black Aces ngoJuni. Leli qembu ligila izimanga kwazise nasemidlalweni yeligi yilona elihlezi esicongweni.Kusukela lisunguliwe lidedela induku ikakhulukazi kula maqembu okuthiwa makhulu. Selititinye iKaizer Chiefs, Mamelodi Sundowns, Bidvest Wits neSuperSport okungamaqembu okubhekwe ukuthi ashubise umbango wesicoco seligi. Nakanjani lo mzuzu uyohlale usengqondweni yami. Into ebakulekile wukuthi siqhubeke nokusebenza ngokuzimisela, kusho uTinkler.Umqeqeshi weSuperSport, uBaxter, uthe abadlalanga kahle ngesiwombe sokuqla. Asizange siqale kahle kodwa ngesiwombe sesibili sithole umgqigqo. Ukube sikwazile ukubambelela imizuzu engu-10 ngemuva kokushaya igoli lokulinganisa ngicabanga ukuthi besizokwazi ukuwunqoba umdlalo. Womabili amaqembu abehlasela sakuzumisa okuyinto engicabanga ukuthi abalandeli bayithokozele, kusho uBaxter.La maqembu azophinde ahlangane koweligi eCape Town Stadium, ngoLwesihlanu.