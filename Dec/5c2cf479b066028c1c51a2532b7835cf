USULEKE izinyembezi uPhendulani Masoka, waseRichmond Farm, odle umhlanganiso emcintiswaneni weSolezwe i-Asidlale oqagela kuwo imiphumela yemidlalo ye-Absa Premiership.UMasoka ukhale wemuka no-R29 000 emuva kokuyihlaba esikhonkosini emidlalweni eyisishiyagalombili yeligi ebidlalwa ngoLwesibili olwedlule.UMasoka utshele Isolezwe ukuthi usuleke izinyembezi ngokuwina umncintiswano ngoba ngenyanga edlule ushiywe nguyise obenephika. Imali ifike kade ngikhipha imali eningi ngingcwaba ubaba ngenyanga edlule. Ushone ngoNovemba 23. Njengoba ngiwinile ngizomenzela isihlangu bese kuthi enye esalayo ngithengele ngayo izingane izingubo zesikole. Kudala ngingenela imincintiswano yeSolezwe. Phakathi kwemincintiswano yeSolezwe ebengiyingenela ngingabala owemoto. Lo wokuqagela imidlalo yebhola ngiwuqale ngesikhathi usungulwa, kusho uMasoka.UMasoka uphila ngokwelapha abantu ngamakhambi esiZulu, akasebenzi. Angikaze ngililahle ithemba lokuthi ngoke ngiwine. Ngendlela ebengikulangazelele ngayo ukuwina bengithenga ngisho amaphephandaba awu-20 ngosuku ukuze ngingenele. Bengidlala ngezinombolo ezinhlanu. Bengidlala ngoMTN, Vodacom, Cell C, Heita nenye inombolo kaMTN. Le engiwine ngayo bengiyidlale ngoCell C. Bengiqagele ngamaSolezwe amahlanu. Le engiyidlale ngoCell C bengizidlalela nje ngithi angifake imiphumela eshaqisayo, kusho uMasoka.I-Asidlale iyaqhubeka. Njengamanje isiteki siwu-R5 000. Ngizoqhubeka nokugaqela imidlalo yebhola. Ibhola-ke yinto yami ngoba ngikhule ngayo ekhaya. Mina ngizifela nge-Ajax Cape Town. Ngaqala ukuyithanda ngisemncane. Ngaleso sikhathi yayiseyiCape Town Spurs. Ubaba wayethanda kakhulu iKaizer Chiefs kodwa uma idliwe wayevele athethe okuyinto eyangenza ngayinyanya, kusho uMasoka.Kuleli sonto uyagcina umncintiswano i-Asidlale uyoze ubuye ekuqaleni kukaFebhuwari uma sekubuye imidlalo yePremiership.