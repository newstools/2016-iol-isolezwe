THEMBA NTSHINGILAUSETHUKA izanya owesifazane (62) othi ushaywe yindodana yakhe imhlanganyela nentombi yayo wamabokoboko, baphinde bamgqema izingozi ekhanda waquleka.Esequlekile uthi bamkhumule izingubo abezigqokile wasala nqunu, babiza umphakathi kwathiwa awuzombona ngoba bambambe ethakatha. Owesifazane lona esingeke salidalula igama lakhe ngenxa yezizathu zokuphepha kwakhe, ungowaseMandlankala ngaseSikhaleni.Abamshayile uthi bebemfuna imali yakhe ngenkani. Uthe uyoyizekela amagwababa echobana ngendlela abamshaye ngayo.Exoxa nethimba laleli phephandaba ekwakhe kule ndawo, uthe: Bengisendlini ngikhuluma nocingo ngenkathi indodana yami ingena ingishaya ngehhala ekhanda. Ithe iyifuna la imali yami. Esamangazwe wukushaywa yindodana, uthe ubone kungena intombi yayo iphethe induku yegalofu, yangabuza lutho yamphisela ngayo ekhanda nasemzimbeni. Emuva kwalokho angazanga ukuthi kwenzekeni ngoba ngiphaphame esibhedlela eNgwelezane. Uthe indodana yakhe ikhale yemuka no-R8 000 awuthole ngokudayisa izinkukhu. Enye imali uthi uzenzela yona ngempahla ayidayisa kwi-tuck-shop yakhe.Uthe ukholelwa wukuthi uNkulunkulu wenze ngabomu ukuthi aquleke ukuze amsindise olakeni lwendodana yakhe nentombi yayo. Bona bebezitshela ukuthi ngifile. Ngenkathi kuqhubeka ingxoxo phakathi kwalona wesifazane nethimba laleli phephandaba, ubegadwe owesilisa athe ngomunye wezingane zamadodana akhe ahlala kule ndawo.Isizathu sokugadwa kwakhe uthe yingoba indodana yakhe useyisabisa okwenyoka. Sengihlale ngizikhiyele endlini ngoba angazi ukuthi indodana yami izobuya nini izongiqedela ngoba yezwa ukuthi ngasinda ekubeni yona yayizitshela ukuthi ngafa. Uthe ave eseyesaba indodana yakhe ngale ndlela yokuthi uma nje eke wacabanga ngayo, uyibona isiphambi kwakhe. Uma lokhu kwenzeka, uthi uvele avevezele wuvalo, nomqondo kube sengathi uyalahleka. Lona wesifazane uma ehamba uyakekela. Isizathu salokho wukuthi washayeka kakhulu emzimbeni, ekhanda, emehlweni, emazinyweni nasentanyeni, manje uhlushwa yisiyezi ngenxa yokushayeka kwakhe.* Namuhla kusongwa umkhankaso wezinsuku ezingu-16 olwa nodlame olubhekiswe kwabesifazane nezingane eNingizimu Afrika. Isolezwe ngoMgqibelo beleseka umkhankaso we-Independent Media osiqubula sawo besigqugquzela ukuthi abantu bangazibi udaba lokuhlukunyezwa kwabesibhuda nezingane.