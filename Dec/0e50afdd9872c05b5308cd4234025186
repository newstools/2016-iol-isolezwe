UMPHAKATHI waseJozini ontshontshelwa izimoto ziweliswe ziye eMozambique usazoqhubeka nokuba yizisulu zalobu bugebengu njengoba uNgqongqoshe wamaPhoyisa uMnuz Nkosinathi Nhleko ethi kusenzima ukuhlangana nabakuleliya lizwe ukuze kuxoxiswane.Emhlanganweni obusesiteshini samaphoyisa eJozini ngesonto eledlule, uNhleko uthe akuhlanganeki nozakwabo baseMozambique. IMozambique yizwe elizimele elisebenza ngomthetho walo ohlukile kunowethu. Uma into eyebiwe itholwa eMozambique ngeke isuke ngokushesha ibuyele kuleli. Imizamo yethu yokulungisa lesi simo ayikaphumeleli. Ngacela umhlangano nabo kusukela ngo-Agasti kodwa angikaze ngiwuthole, nganginethemba lokuthi ngizobathola emhlanganweni we-SADC owawuzoba ngo-Okthoba kodwa nawo wagcina ubhuntshile, kuchaza uNhleko. UMnuz Joseph Ngubane, onguSihlalo wekomiti lomphakathi, uthe nabo bayayenza imizamo, bayaxhumana namaphoyisa aseMozambique. Basisiza ngokuthi uma kukhona imoto eyebiwe, sibathumelela isithombe sayo bakwazi ukuyigada. Ukusebenzisana kwethu nabo kuthela izithelo ngoba sebesitshelile ukuthi ezinye izimoto ziyaqhubeka ziyiswe eMalawi. Sebekwazile ukuzibamba ezinye. 