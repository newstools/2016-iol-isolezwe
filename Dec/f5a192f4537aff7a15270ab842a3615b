INHLANGANO yalapha eNingizimu Afrika engayenzi inzuzo, i-Operation SA, izolo imemezele ukuthi seyiqoqe uR9.6 million ozosiza ekulekeleleni izisulu zempi eSyria.Isishoshovu samalungelo abantu, uMnuz Yusuf Abramjee, okunguye oqhuba lolu hlelo, uthe le mali izosiza abantu abakhahlanyezwe yimpi kuleliya zwe ikakhulukazi e-Aleppo. Umhlaba kubalwa uhulumeni waseNingizimu Afrika uhudula izinyawo ekusizeni abantu baseSyria, kusho u-Abramjee.Uthe le mali izosiza kakhulu ekuthengeni imithi, ukudla, izingubo zokugqoka, ezokulala nokuhlela izindawo zokukhosela kulabo abayizisulu zempi.U-Abramjee uncome izinhlangano ezizimele, kodwa wathi kuningi okusamele kwenziwe ekusizeni abantu base-Aleppo nezinye izingxenye zakuleliya zwe.Uthe uthintekile ngendlela abantu baseNingizimu Afrika abafake ngayo igxalaba kuqoqwa imali. Siqoqe uR14.2 million ngesonto elilodwa lokhu kusho lukhulu ngabantu baseNingizimu Afrika, okwamanje ebhange kukhona &nbsp;uR9.6 million ozosiza eSyria, kusho u-Abramjee. Uthe kunomndeni ohoxise uhambo lwawo lokungcebeleka ngamaholidi obeluzodla uR15 000, wayithatha leyo mali wanikela ngayo.U-Abramjee ukugcizelele ukuthi iningi labantu abalekelelile abawona amaSulumane kodwa ngabezinhlanga ezehlukene.ObenguMvikeli woMphakathi kuleli osanda kuphuma esikhundleni u-Advocate Thuli Madonsela uncome u-Abramjee ngokuqala lolu hlelo oluhlose ukusiza abantu baseSyria. Uma ubona into ephambene kodwa ungasho lutho lokho kusho ukuthi uyingxenye yenkinga, kusho uAdvocate Madonsela naye olekelele ngemali.Uthe uyifakile imali yize kade azi ukuthi isenzo sakhe singase sibe nomthelela omubi esicelweni sakhe sokuthola i-visa njengoba ehlela ukuyofunda eHarvard, e-USA.