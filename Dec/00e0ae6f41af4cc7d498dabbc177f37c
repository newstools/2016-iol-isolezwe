UMNDENI wakwaNxumalo KwaSanti, ngaphandle KwaseThekwini ube noKhisimusi omuncu kulandela ukushona kwengane yakhona enezinyanga ezingu-11 eshiswe wugesi wezinyokanyoka. UNkazimulo Nxumalo ushaywe wugesi washona ngoLwesibili odlule kade evakashele kwamakhelwane benonina. UNksz Andiswa Nxumalo (18) kuthiwa uhambe nendodakazi yakhe eyovakashela umngani wakhe kwamakhelwane. Ngesikhathi esaphumile endlini, ingane ihlezi nomakhelwane ikhasele ngaphandle kwendlu kanti kunezintambo zikagesi ezivele obala. Kuthiwa ingane ithinte izintambo yabe isilimala. UNksz Bongiwe Nxumalo ongumamkhulu wengane uthe babizwe yingane eneminyaka engu-10 kulandela ukubona uNkanzimulo elele phansi. Sigijimile saya lapho ingane ibilele khona sayifica isikhihliza amagwebu. Siyisusile entanjeni kagesi sesishayela ucingo i-ambulensi. Ngihambe nayo ingane ngaya emgwaqweni ngifuna ukuthola imoto ezosiphuthumisa esibhedlela. Asibange sisafika ngoba ivele yashona, kusho uNksz Nxumalo. Uthe badumele ngalesi sigameko ngoba bebejabula ukuthi ingane kadadewabo izokwazi ukudla uKhisimusi wayo wokuqala nomndeni. UKhisimusi umuncu impela njengoba sizobe sifihla ingane yokuqala kadadewethu. Sibuhlungu impela ngesigameko esisehlele, kusho uNksz Nxumalo. Isolezwe lithole ukuthi kule ndawo kusetshenziswa ugesi wezinyokanyoka njengoba ungakafakwa osemthethweni. Isigameko sokulimala kwengane ngalolu hlobo kuthiwa besingaqali njengoba zijwayele izingane ukutholakala sezilimele ngenxa yezintambo zikagesi ezihlezi obala. Umndeni wakwaNxumalo uthe uyafisa ukuba ziqedwe izinyokanyoka kule ndawo ukuze bezokhululeka babe nogesi ojwayelekile. Okhulumela amaphoyisa KwaZulu-Natal, uCaptain Nqobile Gwala, uthe amaphoyisa aseMariannhill avule idokodo ngokushona kwengane enezinyanga ezingu-11 eshaywe wugesi.