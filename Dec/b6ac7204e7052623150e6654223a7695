AKANALO uvalo lokubhekana nezihlabani zabadlali abagijima kumaligi amakhulu umdlali weLamontville Golden Arrows, uKudakwashe Mahachi, ogijima eqenjini lesizwe laseZimbabwe ezobe iyibambe kuCaf Africa Cup of Nations (Afcon) ngenyanga ezayo eGabon.IZimbabwe iboshelwe eqoqweni elinzima ne-Algeria, Tunisia neSenegal. Amazwe i-Algeria neSenegal abophele izingwazi zabadlali emaqenjini abo futhi yiwona athwelwe ngeqoma ekuqedeni phezulu eqoqweni. Mabili kuphela amazwe azodlulela esigabeni somkhumulajezi iqoqo ngalinye. I-Algeria igabe ngezilomo zeLeicester City edle isicoco se-English Premier League ngesizini edlule, uRiyaad Mahrez no-Islam Slimani, uYacine Brahimi weFC Porto noSofiane Feghouli weWest Ham United yase-England.Ngakolunye uhlangothi iSenegal ibophele uSadio Mane, weLiverpool yase-England, Mame Diouf weStoke City yakhona e-England, Kalidou Kouliabaly weNapoli yase-Italy noCheikhou Kouyate weWest Ham.UMahachi uthe akanalo noluncane uvalo lokududulana nabadlali abadumile. Siboshelwe eqoqweni elinzima. Eqoqweni lethu akekho osinika ithuba. Asiyile ku-Afcon ukuyokwandisa isibalo kodwa siyosebenza kanzima. Konke okubi abantu abakusho ngathi kumele kusigqugquzele. Ngiyazi ukuthi kunenqwaba ethi siyokwandisa isibalo. Konke kuncike kithina ekutheni sishintshe indlela abacabanga ngayo. Eqenjini lethu sibophele inqwaba yabadlali abaseqophelweni eliphezulu. Sizomangaza abantu abaningi uma sekuqala umqhudelwano. Alikho izwe esilisabayo ngoba sithi libophele abadlali abaseqophelweni eliphezulu abadlala kumaligi amakhulu. Ibhola kalidlalwa ngamagama. IZambabwe igabe ngoTendai Ndoro, Khama Billiat, Knowledge Musona, Nyasha Mushekwi, Willard Katsande (ukaputeni), Kingston Nkhatha, Danny Phiri, Onismor Bhasera noTapuwa Kapini. Izovula ne-Algeria ngoJanuwari 15 bese ilandela neSenegal ngoJanuwari 19. Izovala eyamaqoqo neTunisia ngoJanuwari 23. Yithuba lawo wonke umuntu ukuthi azidayise emaqenjini aphesheya ngoba kuzobe kunenqwaba yabathungathi bamakhono. Uma senza kahle sizozibeka ethubeni lokuthi sihehe amaqembu aphesheya. Ukubumbana njengeqembu yikhona okusenze safika lapho esikhona njengamanje, kubeka uMahachi. Sifikile isikhathi lapho izinto bezingahambi kahle kodwa sabhekana nazo ngendlela eqondile. Sineqembu elihle futhi angingabazi ukuthi sizokwenza iNingizimu ne-Afrika iziqhenye ngathi ngemuva komqhudelwano. 