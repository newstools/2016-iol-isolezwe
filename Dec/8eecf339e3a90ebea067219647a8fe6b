SEZIDLULE nemiphefumulo engaphezu kuka-800 izingozi zomgwaqo kuleli kusukela kuqale amaholidi kaKhisimusi. Isitatimende esikhishwe yiRoad Traffic Management Corporation siveza ukuthi kusukela ngoDisemba 1 bangaphezu kuka-800 abashone emigwaqweni ezifundazweni ezahlukene. UNgqongqoshe wezokuThutha kuzwelonke uNkk Dipuo Peters esitatimendeni uthe isibalo sezingozi senyuke ngo-17% nonyaka uma kuqhathaniswa nesikhathi esifanayo ngonyaka odlule. Yize izibalo zezifundazwe zingakaqinisekiswa kodwa uNksz Zinhle Mngomezulu okhulumela iRoad Traffic Inspectorate KwaZulu-Natal uthe kulesi sifundazwe izibalo zabashone ezingozini zomgwaqo bese zizofinyelela ku-200 ngaphambi kukaKhisimusi.Uthe izibalo eziqondile zezingozi ezenzeke emuva kukaKhisimusi zizokhishwa phakathi nesonto. Ezingozini zakamuva esifundazweni kushone ababili engozini yetekisi eyenzeke oPhongolo entathakusa yayizolo.NgoMgqibelo, uNgqongqoshe wezokuThutha nokuPhepha koMphakathi esifundazweni uMnuz Mxolisi Kaunda ubeyingxenye yethimba lezivimbamgwaqo obekuhloswe ngazo ukuqinisekisa ezokuphepha. Uvakashele izindawo ezahlukene okubalwa kuzo neMariannhill Toll Plaza ukuqhuba umkhankaso wezokuphepha emigwaqweni.UNkk Peters uthe ukushayela budedengu yikho okunomthelela ezingozini ezenzeke ngalawa maholidi. Izolo kushone abayisihlanu kwalimala ababili kushayisana itekisi neToyota Corolla eBethlehem eFree State. Abezimo eziphuthumayo bathi abayisihlanu abashonile bebesemotweni encane kanti ababili bebesetekisini. Ezinye izingozi ezenzeke ngempelasonto kaKhisimusi kubalwa ekuN3 eHarrismith lapho kushayisane khona iloli nemoto encane nokuphoqeleke ukuthi kuvalwe umgwaqo. Kushone abathathu kule ngozi. Kwenye ingozi eyenzeke emgwaqweni uN12 ePotchefstroom eNorth West, kushone abathathu kwalimala abayisishiyagalolunye kugingqika iloli ngoMgqibelo. Kuphinde kwashona abesifazane ababili kushayisana izimoto ezimbili ku-N1 eBloemfontein.Kubuye kwashona abangu-13 engozini phakathi kwebhasi netekisi eyenzeke eWorcester eWestern Cape ngoMgqibelo.