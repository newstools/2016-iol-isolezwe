USOMAHLAYA wakuleli osezinze e-United States, uTrevor Noah, uzoba nengqophamlando yohlelo lapho azoxoxa khona nomengameli uBarack Obama. Njengoba usuphela lo nyaka abantu base-US abavotele kuwo umengameli omusha, uTrevor uzoba nengxoxo ekhethekile no-Obama eWhite House. Kuzobe kungokokuqala ngqa lo mengameli ekhuluma ohlelweni olwethulwa iThe Daily Show with Trevor Noah. Lolu hlelo luzodlala kusasa (Disemba 13) ngo 9 ebusuku kuComedy Central (DStv 122). Ngesikhathi kuqhubeka ukhetho e-US, uTrevor ukhulume nabaholi abaphambili kwezombusazwe kulolu hlelo okubalwa kubo uBill Clinton, uDkt Ben Carson, Senator Lindsay Graham noSenator Rand Paul. Kubanye abantu abazovela ohlelweni luka Noah kuleli sonto kubalwa intatheli uTa-Nehisi Coates (Disemba 14), umlingisi uMichael K. Williams (Disemba 15) Rod Corddry we-Office Christmas Party (Disemba 16) nabanye. Kusukela ngoJanuwari 4, 2017, iDaily Show with Trevor Noah izodlala ngo 9.55 njalo ngoLwesibili kuya kuLwesihlanu.