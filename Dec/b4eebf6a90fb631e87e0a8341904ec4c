USENKINGENI owesifazane wasemjondolo iThuthukani oThongathi osekuvele ukuthi ubeqamba amanga uma ethi ubanjwe inkunzi u-R80 400 westokofela ngoMsombuluko, obekumele uhlukaniswe.Kuthiwa uNksz Nomasonto Mdletshe (33) uphoqeleke ukuthi aze agcine evumile ukuthi ngamampunge ukuthi ubanjwe inkunzi, ngemuva kokuthi amalungu estokofela ayisishiyagalombili nezihlobo zawo zimshaye zamnabisa.Endlini yakhe kuthiwa kutholakale uR20 400 obufihliwe ngemuva kokuthi eshaywe waze washiswa nge-ayina umzimba wonke.Izolo, Isolezwe lihambele le ndawo ngemuva kokuthintwa yindodana kadadewabo kaNksz Mdletshe ebinovalo lokuthi amalungu estokofela angagcina esembulele.Udadewabo uNksz Nomusa Mdletshe (43) naye obemabokoboko ubehleli buqamama naye kubonakala ukuthi naye uqashwe ngelokhozi. Nami ngishayiwe ngemuva kokuthi udadewethu ethe u-R30 000 wawunika mina angazi kanjani ngoba bengingasidlali istokofela,&quot; kusho udadewabo kaNksz Mdletshe. Ilungu lestokofela elingathandanga ukudalula igama lalo lithe lona bekulindeleke ukuthi lithole u-R11 500. Uthe babe sebeqoqana baya emjondolo kaNksz Mdletshe osebe ngusikhwama iminyaka emithathu. Sifike samthela induku ngoba besingamkholwa. Simthathile samyisa esangomeni, kuthe singakafiki wavuma ukuthi imali isendlini. Size sathola u-R20 400 kwashoda u-R60 000 okunguwo lo esingeke simdedele engakawukhokhi, kuqhuba leli lungu.UNksz Mdletshe obevaleke amehlo womabili ngenxa yokushaywa uthe uqhathwe ngudadewabo nomunye osisi asebenza naye ababoleka u-R30 000 umuntu ngamunye maqede bahluleka ukuyibuyisa.Okhulumela amaphoyisa uCaptain Nqobile Gwala uthe udaba lubikiwe kepha alikho icala elivuliwe.