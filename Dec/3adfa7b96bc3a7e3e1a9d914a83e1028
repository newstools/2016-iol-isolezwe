UYAZISOLA ngokujola nonkosikazi kamakhelwane wakhe owesilisa waseNamibia, eNanda, okuphethe ngokuthi umyeni wakhe azilengise. UMnuz Bhekizizwe Majola (52) ugonyuluke kwiSolezwe okokuqala ngokujola kwakhe nonkosikazi kamakhelwane uNkk Nomusa Duma (54), okuholele ekutheni umyeni wakhe, uMnuz Sbongiseni Duma Baba Duma (44), agcine ezikhungile ngasemzini wabo. Isolezwe selibike kabili ngalesi sigameko; ngesikhathi uDuma ezihilele nangesikhathi uNkk Duma ephawula ephika ukuthi ubejola noMajola. UMajola engxoxweni ekhethelekile neSolezwe, ngeSonto uhlanze konke ngalesi sigameko wathumela nesixwayiso kwabanye besilisa ukuthi bangalingeki bajole namakhosikazi abantu. Angiphathekile kahle ngokushona kukaDuma. Angithokozanga ngale nto eyenzeka yingakho ngicele ukuba nifike lapha (Isolezwe). Ngiyazisola njengoba sekuze kwafika kulesi sigaba. Ngangingahlosile, kusho uMajola. Uthe walingeka ngoba uNkk Duma ubedlula kwakhe njalo ekuseni nantambama ezomvakashela. Ubengikhombisa ngayo yonke indlela ukuthi ufuna ukuthi sijole. Kwaze kwafika lapho ngilingeka khona sagcina sinobudlelwane kusukela ngo-Okthoba 11, nonyaka, kusho uMajola.Uthe bazana kudala noNkk Duma njengoba ebembiza ngobhuti Bheki kwazise bebazana engakashadi futhi imindeni yabo isondelene. UMajola uthe wayengazitsheli ukuthi angagcine esenobudlelwane nonkosikazi womuntu kodwa kwagcina kwenzekile. Ubesehlala edlula ekuseni emzini wami siqale senze inkonzo yasekameleni bese eyaqhubeka eya emsebenzini, nantambama uma esebuya ubeqala emzini wami bese eyaqhubeka eya kwakhe. Ubeze angicele ukuba ngimhlangabeze esitobhini uma ebuya nezimpahla. Ngelinye ilanga sahlangana naye umyeni wakhe ngimphathele izimpahla, kwasuka impi, umyeni wakhe ekhala ngokuthi ngihamba nonkosikazi wakhe, kulandisa uMajola. Uveze ukuthi uDuma ubesazi ukuthi bayajola njengoba kukhona nezikhathi lapho angena khona endlini besaqala ukwenza inkonzo yasekameleni. Ngemuva kokubona ukuthi umyeni wakhe (uNkk Duma) useyazi ngokwenzakayo ngamtshela ukuthi asihloniphe umyeni wakhe kodwa wanqaba waqhubeka nokungivakashela kwami. Ubengezwa mshini ngami. Ngize ngaludlulisa udaba ngaluyisa kudadewethu ngicela angincengele ukuba ayeke ukungivakashela kodwa wanqaba. Ubehlala engitshela ukuthi ufuna mina, umyeni wakhe akasamthandi, kusho uMajola.Kwenzeka konke lokhu nje, uMajola ubesanda kuxabana nowesifazane abethandana naye ohlala kuyo lendawo emuva kokuthi bebe nengxabano. Manje sengiyabona ukuthi kwakungamele ngilingeke ngijole nonkosikazi womuntu, kusho yena ebheka phansi.Ngemuva kokuzikhunga kukaDuma, uMajola uthe ubesethola ukusatshiswa amalungu omphakathi. Kumanje angazi noma ngiphephile yini ngemuva kokuba kwenzeke lesi sigameko. Nami angazi noma kumele ngize ngilandele yena uDuma ngoba angiphathekile kahle ngokwenzeka, kusho uMajola. Uthe yize bagcina behlukene noNkk Duma kodwa namanje usafuna baqhubeke nokubonana. Uveze nokuthi ngesikhathi kusalungiselelwa umngcwabo kaDuma, uNkk Duma wayengapheli amandla esafuna babonane. Isolezwe liphinde lezwa okuqoshiwe lapho owesilisa nowesifazane okukholakala ukuthi nguNkk Duma noMajola, bekhuluma ngobudlelwano babo nokuyilapho kuzwakala khona owesifazane ethi waqamba amanga kwiSolezwe ephika ukuthi wayejola nomakhelwane ngoba efuna ukuvikela owesilisa.Embikweni wangeledlule uNkk Duma ubephika ema ngentaba ukuthi ubejola nomakhelwane wathi ubehlukunyezwa nguDuma. Imizamo yokumthola ngokushiwo wuDuma ayiphumelelanga, ucingo lwakhe belukhala lungabanjwa.