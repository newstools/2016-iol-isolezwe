KUTHUNGATHWA abasolwa ngokudubula babulale izelamani zakwaShozi, eNtshangwe ngesikhathi zibuya esitolo, ngoMsombuluko ebusuku.OMnuz Ndumiso (25) noThobani Shozi (26) badutshulwe ngabantu abangaziwa bebuya esitolo, beya ekhaya, kwalimala oyedwa abebehamba naye. Ayikaziwa imbangela yalokhu kuhlasela njengoba isimo ebesike saba manzonzo kule ndawo ngenxa yepolitiki sibonakala sesingcono.UMnuz Boy Shozi owayeyikhansela kule ndawo, oyilungu lomndeni uthe basakhungathekile njengoba bengazi ukuthi ngempela yini imbangela yalesi sigameko. Yizingane ezincane kakhulu lezi ukuthi sezingaze zibulawe ngesihluku esingaka. Asazi ngempela ukuthi ngabe yipolitiki noma kukhona ingxabano esingayazi ekade ikhona njengoba kuyizingane, kusho uShozi.Uthe isimo bese singcono kakhulu kule ndawo ngemuva kokuqubuka kodlame lwezepolitiki. Bese kuthule endaweni, zingasekho izigameko njengoba kukhona imihlangano ebibanjwa noNgqongqoshe wezokuPhepha koMphakathi KwaZulu-Natal uMnuz Mxolisi Kaunda, kuchaza uShozi.Uthe lezi zelamani bezingabantu abakhuthele njengoba bezingamavolontiya eqembu le-ANC.Unxuse umphakathi ukuthi uhlale phansi uxoxisane uma kukhona ukungaboni ngaso linye. Uthe umndeni uthuke kakhulu ngalesi sigameko esehlile.UNkk Nokukhanya Gumede onguSihlalo weqembu le-ANC kule ndawo uthe baphatheke kabi kakhulu njengoba lesi sigameko senzeke sekusondela isikhathi samaholidi. Sinxusa ukuthula ngalesi sikhathi, besibambisene nalaba bantwana, okuvelile kuzwisa ubuhlungu, kuchaza uNksz Gumede.Isolezwe lixoxisane namalungu omphakathi asho ngazwi linye ukuthi ngeke wona ahambe eNtshangwe ngenxa yalezi zigameko ngoba zenziwa ngabantu abangayazi ipolitiki abangamagwala.IMeya yeTheku, uNkk Zandile Gumede, ihambele umndeni nala inxuse khona ukuthi kube nokuthula futhi kudedelwe amaphoyisa enze umsebenzi wawo. Siyazi ukuthi kukhona isandla sesithathu kule nto, sicela noma ngubani ongaba nolwazi athinte ubuholi, kusho uNkk Gumede.Okhulumela amaphoyisa KwaZulu-Natal, uColonel Thembeka Mbhele, uthe ayikaziwa imbangela yalesi sigameko nabasolwa abakaziwa.Uthe kuvulwe icala lokubulala nelokuzama ukubulala.