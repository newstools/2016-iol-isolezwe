SEKUNOVALO emphakathini waseNtshangwe kulandela esinye isigameko sokudutshulwa kwabalisa ababili ngoLwesibili ebusuku nokugcine ngokuthi kushone oyedwa omunye waphuthunyiswa esibhedlela elimele kanzima.Umndeni kaMnuz Lungisani Mchunu (21), obulewe, uthe usathukile ngalesi sigameko.UMchunu ubulawa nje, ngoMsombuluko ebusuku kubulawe izelamani zakwaShozi ziphuma esitolo. Kushone uMnuz Ndumiso noThobani bakwaShozi, umndeni wabo oveze ukuthi awuyazi imbangela yokubulawa kwabo. Umndeni kaMchunu uveze ukuthi awazi noma ukuhlaselwa kwakhe kuhlobene yini nesigameko sangoMsombuluko. Umthombo weSolezwe emndenini uthe wazi kahle ukuthi indodana yawo ifele ubala njengoba kungenzeka ukuthi iyasoleka esigamekweni esenzeke ngoMsombuluko.Uthe bona bebematasa belungiselela umcimbi wokubonga abalandeli babo njengoba beyingxenye yeqembu elawina leya wadi ngokhetho lohulumeni basekhaya. Besizoba nomcimbi omkhulu sithenge izinkomo ezingu-7 zokubonga abalandeli bethu, konke lokhu okwenzekayo ezinganeni kubuhlungu. Nazo izingane lezi ezife khona kwaShozi yizingane ezincane, sazi kahle siwumphakathi ukuthi zifele ubala, inkinga kuyaziwa ikhona emndenini, kuchaza lo mthombo.Uthe bayazi ukuthi ngobani abenze lesi sigameko ngoba abahlaseli bafice umufi engaphandle kanti kukhona abanye abebesendlini abezwe konke. Uthe le nto ayihlangene nepolitiki.Okhulumela umndeni uMnuz Siphelele Nyanda, uthe bazolinda umthetho uthathe indawo.Uthe umufi ubengeyena umuntu onodlame abazi ngempela ukuthi wenzeni.Mayelana nezinsolo ezenziwe ngelinye ilungu lomndeni uthe ngeke aphawule lutho ngalokho njengoba wonke umuntu emndenini engazicabangela ngendlela yakhe bona bazolinda umthetho.Imizamo yokuthola umndeni wakwaShozi ukuze uziphendulele ayiphumelelanga, ucingo lukaMnuz Boy Shozi belukhala lungabanjwa. Okhulumela amaphoyisa KwaZulu-Natal uColonel Thembeka Mbhele, usiqinisekisile lesi sigameko wathi kuvulwe icala lokubulala nelokuzama ukubulala, amaphoyisa asaphenya.