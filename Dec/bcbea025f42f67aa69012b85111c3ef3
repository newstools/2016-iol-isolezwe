NAKUBA abasondelene naye bethi uzobe eshadelwa umshado omhlophe uNkosinathi Maphumulo, odume ngelikaDJ Black Coffee kubalandeli bakhe, kodwa yena akafunanga ukuphawula ngakho.Izindaba zokushadelwa kukaBlack Coffee, ongowokuzalwa eThekwini, zizwakale ngozakwabo uDJ Fresh ohlelweni lwakhe lwasekuseni ku-5FM.Uthe uzobe eshadelwa yisithandwa sakhe seminyaka, uMbali Mlotshwa, naye owazakhela udumo ngokuba wumlingisi emidlalweni eminingi okukhona kuyo neGenerations.UFresh utshele abalandeli bakhe ukuthi umenyiwe emshadweni, manje sekumele ayothenga isudi azoyigqoka.Uthe wayekhona emshadweni wabo beshada ngokwesintu eSoweto ngo-2010.Yize ekhulume kanje uFresh kodwa akabange esaqhubeka asho ukuthi umshado uzoba kuphi nendawo.Ethintwa uBlack Coffee uthe akukho azokuphawula. Ngicela ukungaphawuli mayelana nalezi zindaba ongibuza zona. Khonamanjalo, uBlack Coffee uzobe edlala kwiHome Coming eMax s Lifestyle ngeSonto, okuwumcimbi owaqala ngonyaka odlule noba ngoDisemba. Uzoshiyelana inkundla noDa Capo, Nasty C, Durban s Finest, Khuzani, Babes Wodumo, DJ Bongz, Professor, Sphectacula noNaves, L vovo, Somizi, Tshatha, Mario, King Sfiso, Happygal nabanye. Sizobe sihalalisela uBlack Coffee neMax s Lifestyle ngempumelelo yabo kulo nyaka, kusho umnikazi weMax s Lifstyle, uMax Mqadi.UBlack Coffee uwine kumaBET Award nonyaka kanti iMax s Lifestyle ibalwe ezindaweni ezingu-200 zokudlela ezihamba phambili emhlabeni jikelele.UMax uthe kuzogxunyekwa ubhazabhaza wesiteji lapho kupakwa khona izimoto bese abantu bekhokha u-R150 wokungena, iVIP kube wu-R250 no-R500 iVVIP.