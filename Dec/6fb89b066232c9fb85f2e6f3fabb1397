USUDUDUZWA yizingoma zendodana yawo, uSfiso Ncwane, umndeni oshiywe yilo mculi isigubhukane ngoMsombuluko ekuseni. Ungathi kunento ebimtshela ukuthi uNkulunkulu uzosheshe amthathe uma ulalela umculo wakhe. Uyaduduza, kusho unina omncane kaSfiso, uSmangele Ncwane.Uthe uhlale ewudlala umculo wakhe futhi sengathi nabantu bangawuthenga. Sengathi bangathenga amaCD namaDVD akhe bambone ukuze bahlale bemkhumbula, kusho unina omncane.Unina wakhe omdala, uLindeni okunguye owamkhulisa, ubehlukumezeke kakhulu engakwazi nokukhuluma nabezindaba abebezifikele mathupha KwaQoloqolo, eMthwalume. Uthe ngesikhathi ethola ucingo olumazisa ngokudlula kukaSfiso emhlabeni uzitshele ukuthi ulimale engozini yemoto. Kube yibhomu nje, sishaqekile. Ubengumfana onomoya omuhle. Uma umnike umculo uqedile, iyona nto ebimphilisa nje, kusho yena.Umkhulu wakhe u-Amos Ncwane uthe uNcwane akakhulanga kahle ngenxa yokuthi unina wamusa kudadewabo uLindeni ukuthi amkhulise. Wabuye wakhuliswa omunye udadewabo uDudu. Akahlalanga nabazali bakhe bobabili, kusho umkhulu.Khonamanjalo umndeni wakwaGrootboom oseThekwini, obusondelene kakhulu noSfiso, ube sebantwini abavuke baya kwaNcwane eGoli ngoLwesibili. UPhindile noMonwabisi Grootboom bachithe usuku lonke kwaNcwane eGoli ngoba nabo bebezwana kakhulu nalo mndeni. Ekhuluma neSolezwe, uPhindile uthe abananazanga ukuvukela kwaNcwane ngoLwesibili ngoba ukudlula kukaSfiso kuyinto engakholakali. Bekuwusuku olunzima kakhulu izolo. Akukholakali namanje ngenxa yendlela uSfiso abeyiqhawe ngayo emndenini wakhe nakubantu bakuleli. Besifuna ukuzoduduza u-Ayanda kulesi sikhathi esinzima ngoba akulula ukuhlala wedwa eGoli esikhathini esifana nalesi, kuba ngcono uma kukhona abasondelene nawe, kusho uPhindile. UPhindile uveze ukuthi abantu baphume ngobuningi babo bezoduduza u-Ayanda kulesi sikhathi esinzima. Uma ubuka uhlobo lwabantu abangenayo uyabona ukuthi kudlule iqhawe lethu sonke, kuqhuba yena. Uveze ukuthi izingane ezimbili zikaNcwane, ebezivame ukubavakashela noMonwabisi, njengamanje bazithatha njengezabo.