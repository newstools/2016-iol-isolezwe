MONTHATI MOTAUNGIMAMELODI Sundowns ezomela elakuleli kwiClub World Cup eseJapan ingase ithole isizumbulu semali edlule ngo-R13.7 million kuleyo eyithole inqoba iCaf Champions League. Leli qembu lasePitoli lakhala lemuka no-R20.6 million ngokuba omakhonya e-Afrika. ISundowns neyiqembu lokuqala lakuleli ukudlala kulo mqhudelwano, uma ingase ithole indondo yethusi iyobe isazogixabezwa ngezigidi. Ingathola u-R34 million edlula imali yeligi yakuleli iphindwe kathathu.Isikhulu saleli qembu uPatrice Motsepe wanika abadlali yonke imali yokunqoba iChampions League,nokwenza kube lula ukucabanga ukuthi angakuphinda lokho nakuClub World Cup. Imali ihamba phambili ezintweni ezigqugquzela abadlali ukuthi bephumelele ebholeni. Phezu kwezingqinamba leli qembu elingaba nazo,kubalwa ukutubeka okudalwa ukundiza ngebhanoyi,nesimo sezulu abangasejwayele kodwa ngeke ziluqede ugqozi lwaleli qembu. EzikaPitso zizogadulisana neKashima Antlers ezobe ingosokhaya kusasa emdlalweni wokuqala. Uma iSundowns inqoba lapho, iyotholana nezingqungqulu zaseSouth America i-Althletico Nacional yaseColombia. Oyonqoba lapho uyoba semathubeni amaningi okudlala nompetha baseSpain iReal Madrid nokuyiyona ethwelwe ngabaningi ngeqoma kulo mqhudelwano. Bese iqembu elihluliwe libange indawo yesithathu neJoenbuk Hyundai Motor yaseSouth Korea noma i-America yaseMexico. UPitso Mosimane uthe angajabula kakhulu ukulala isithathu kulo mqhudelwano ongakaze unqotshwe qembu lakuleli. Uma kungenzeka singene kowandulela owamanqamu, ngingajabula kakhulu, kusho uMosimane ongumqeqeshi wokuqala wakuleli ukunqoba isicoco sase-Afrika. Siyobhekana namaqembu ahlukene ase-South America nako-Europe, ngakho ke ukulala isithathu kungaba yinto enhle kakhulu kwelase-Afrika, kusho uMosimane. Izwekazi lese-Afrika linomlando ongemuhle kuClub Worl Cup, njengoba amaqembu akhona asayingenela ka14 kodwa amahlanu aseke afika kowandulela owamanqamu kwase kuba amabili afika kowamanqamu.I-TP Mazembe yaseDRC yabhuquziswa yi-Inter Milan yase-Italy ngo 3-0 ngo-2010. IRaja Casablanca yaseMorocco yadliwa ngo2-0 yiBayern Munich yaseGermany ngo-2013. Amaphaphu aphezulu kubathandi bebhola bakuleli, balobizela ukubona ezikaPitso zitholana neReal Madrid kowamanqamu omqhudelwano. UPitso wazi kahle kamhlophe ukuthi leli qembu laseSpain eligabe ngezibabuli zabadlali, eliholwa uCristiano Ronaldo wasePortugal yilona qembu okufanele lehlulwe. Banalo lonke uhlobo lwabadlali, banesipiliyoni esanele futhi banomlando omuhle, kusho uMosimane. Ukunyathela eduze kukaZinedine Zidane kuyoba ukufezeka kwephupho kimi, kusho lo mqeqeshi oneminyaka engu-52 odabuka kwelinye lamalokishi aseGoli. Akukho okudlula ukuma eduze kuka Zidane, sikhuluma ngenkakha, lokho kuyinto enkulu kabi kumqeqeshi waseNingizimu afrika, kusho uMosimane. UZidane akuyona inhlosongqangi yami, ngizombona bese ngikhohlwa uyena ngiqhubeke nomsebenzi wami, kusho uMosimane othe bazodinga izimpahla zokugqoka ezilungele indawo abaya kuyona ebanda kakhulu njengoba kusebusika.