CHARLES KHUZWAYOINHLANGANO yabafundi iCongress of South African Students (Cosas) seyikhwele yadilika esiteshini somsakazo saKwaZulu-Natal iGagasi FM ngokufaka ohlwini lwezingoma ezingu-100 inoni lakamuva likaBabes Wodumo elithi Mercedes. Umengameli wale nhlangano uZama Khanyase uthi simphoxe kakhulu isenzo seGagasi ngoba bakholwa ukuthi le ngoma ikhuthaza ukudliwa komgwinyo, kwesidakamizwa esabulala abafundi baKwaMashu ngoMashi wakulo nyaka. Kulolu hlu lwezingoma okukhuthazwa umphakathi ukuba uzivotele, leli culo likleliswe kunombolo 12. Kuyacaca ukuthi nalo iGagasi liyakukhuthaza ukudliwa kwalezi zidakamizwa uma likhuthaza abantu ukuba bavotele le ngoma. Uma kungenzeka iphume phambili, kungayenza idume kakhulu, nokungenza nalezi zidakamizwa zikhangiseke kalula entsheni. UZama ubonge kakhulu Ukhozi FM ngokusisukumela isikhalo seCosas njengoba yayivala le ngoma ezinhlelweni zayo. Uthe okubaphatha kabuhlungu ukuthi uBabes Wodumo uyaziwa futhi umculo wakhe uyathandwa ngabantu abaningi, lokhu kungenza kube nomthelela ekusabalaleni kwalesi sidakamizwa. Uphonsele uBabes Wodumo inselelo yokuba aphumele obala azigxeke izidakamizwa.Okhulumela iGagasi FM, uKhulekani Shandu, uthe zonke izingoma ezisohlwini lwe-Top 100 yizingoma ezidlalwa yilo msakazo. Ngokwethu, akukho okuphathekayo engomeni okufakazela ukuthi ingoma ikhuluma ngezidakamizwa. Ngaleyo ndlela asibanga naso isizathu sokungayidlali. Inkampani kaBabes Wodumo iWest Ink isalokhu ime njalo ekutheni le ngoma izincomela imoto efunwa yilo mculi iMercedes Benz. Kanti noyise kaBabes Wodumo, uMbhishobhi Welcome Simelane, wakufakazela ukuthi ingane yakhe izithandela iMercedes Benz ngoba yimoto ake ahamba ngayo kudala kanti noBabes uhlela ukumthengela yona, ngesikhathi ekhuluma neSolezwe ngeSonto, isanda kumiswa kuKhozi FM le ngoma.NoMnyango wezobuCiko namaSiko KwaZulu-Natal wanxusa ukuba abaculi baqambe izingoma ezakhayo.