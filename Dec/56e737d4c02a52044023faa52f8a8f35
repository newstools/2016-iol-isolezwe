IBISATSHISWA inkosi yesizwe sakwaMathonsi, eMandeni edutshulwe amahlandla ayisikhombisa kubuka umphakathi yakhothama ngoMsombuluko. Lokhu kuvele ngesikhathi Isolezwe lihambele umndeni wenkosi uSonny Linda Mathonsi (58) eMandeni, izolo. Inkosi ibihamba nendodakazi yayo esasesibhedlela ngesikhathi ihlaselwa. Ngokusho komndeni, uMathonsi umiswe ngomunye umuntu amaziyo ngasemtapweni wolwazi kwaChappies khona eMandeni. Kuthiwa umise imoto kwathi esakhuluma, kwaqhamuka umsolwa oyedwa wafike wavulela ngenhlamvu maqede wabaleka wangena kwi-Mercedes Benz ebimlindile, yashaya yachitha. Umfowabo wenkosi ophinde abe sesigungwini sezinduna uMnuz Bhekisisa Mathonsi, uthe bashaqekile ngesigameko futhi kusenzima ukukholwa ukuthi ikhotheme inkosi. Besingalindele ukuba umfowethu abulawe ngesihluku esinjena. Ngibizwe ntambama kade ngisekhaya ngitshelwa ngesigameko. Ngifice umfowethu ehlezi ngaphambili emotweni yakhe, ikhanda lakhe ligexile nobuchopho bugcwele emotweni esihlalweni esingaphambili. Indodakazi ibisizwa abezimo eziphuthumayo. Asazi ukuthi kungani ehlaselwe kodwa sibheke ukuba amaphoyisa aphenye bese ebopha umsolwa. Ngeke sithi ubenezitha kodwa abantu ngeke bakuthande bonke uma ungumahluleli njengoba ubenenkantolo ebuye ethathe izinqumo abantu abangazithandi ngamacala abo, kusho uMathonsi. Isolezwe lithole ngelinye ilungu lomndeni elicele ukungadalulwa ngenxa yezizathu zokuphepha, ukuthi inkosi ibisongelwa. Inkosi ibingumuntu olungile, kukhona abanye abantu abebengakuthandi lokho. Kube nesigameko lapho inkosi ibisongelwa ngabantu abathize, kushaywa inkantolo yenkosi ngamatshe. Kube nokukhuluma okuthi kuzophuma isidumbu njengoba sekwenzekile nje, kusho ilungu lomndeni. Odadewabo benkosi uNksz Themba Mathonsi noNkk Zandile Luthuli baveze ukuthi iNkosi ibiwukhonzile kakhulu umndeni wayo. Ubengafuni ukuthi bazihambele njengoba undodakazi wakhe ubemhambisa ngemoto ekuseni aphinde amlande ntambama. Unkosikazi wakhe onguthisha naye engakashayeli wayemhambisa ekuseni amlande ntambama, kusho uNkk Luthuli. UNgqongqoshe wezokuBusa ngokuBambisana neziNdaba zoMdabu KwaZulu-Natal, uNkk Nomusa Dube-Ncube, ufikile emndenini wenkosi ehamba nezinye izikhulu bezobhonga emswaneni. NgoMsombuluko sivuke ngezindaba zebhasi eligingqikile eThekwini kwashona abantu, kwaba wukushona komculi uSfiso Ncwane kwabe sekuba yinkosi. Sife olwembiza impela ngalesi sigameko. Simangele ngendlela okwenzeke ngayo kodwa siyathemba amaphoyisa azobopha abasolwa. Sinxusa ukuba kube nokuthula ngelesi sikhathi sithune inkosi ngokuthula, kusho uNkk Dube-Ncube. Inkosi ikhothama nje kunecala ebelizoba senkantolo yaseShowe ngoFebhuwari ngonyaka ozayo lombango womhlaba osendaweni yayo. Inkosi ishiye unkosikazi wayo uMathethwayo, amadodakazi amane nabazukulu. Ukuthunwa kwayo bekungakaqinisekiswa njengoba umndeni ubusazohlangana.